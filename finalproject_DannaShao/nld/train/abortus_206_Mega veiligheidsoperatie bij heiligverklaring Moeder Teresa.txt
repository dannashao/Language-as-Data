Rome maakt zich op voor de heiligverklaring van Moeder Teresa aanstaande zondag. Vandaag is begonnen met het uitrollen van een enorme veiligheidsoperatie. De heiligverklaring is een van de hoogtepunten van het heilige jaar.In Rome worden zondag 100.000 pelgrims verwacht. Ook komen er dertien staatshoofden en regeringsleiders. Er worden veiligheidszones ingericht met bewaking, waar mensen gecontroleerd zullen worden. Daar geldt ook een alcoholverbod.Verder komen er scherpschutters op de daken en er zijn zondag zo'n drieduizend agenten en veiligheidsmensen op de been om de festiviteiten in goede banen te leiden, waarvan duizend op het Sint-Pietersplein.Ook is er een verbod op het vliegen met drones afgekondigd, uit angst dat zo'n onbemand toestel wordt gebruikt om een bom te laten ontploffen.Boven alle activiteiten hangt de dreiging van een aanslag door IS. De terreurbeweging heeft al verschillende keren foto's verspreid van het Vaticaan met een IS-vlag op de koepel van de Sint-Pieter.De van geboorte Albanese Moeder Teresa wijdde haar leven aan de armen in de sloppenwijken van Kolkata in India. Ze kreeg daarvoor de Nobelprijs voor de Vrede. Ze overleed in 1997 op 87-jarige leeftijd en werd op voorspraak van paus Johannes Paulus II versneld zalig verklaard. Ook de heiligverklaring komt betrekkelijk snel na haar dood. Meestal duurt dat enkele decennia.Moeder Teresa is niet onomstreden. Haar hulp aan de armen wordt door critici gezien als zieltjes winnen. Ook zou haar resolute verwerping van voorbehoedsmiddelen en abortus hebben bijgedragen aan het in stand houden van de armoede.Uit brieven die na haar dood zijn gepubliceerd, blijkt dat zij haar hele leven lang grote twijfels heeft gehad over het geloof en dat ze zich daardoor erg eenzaam en wanhopig heeft gevoeld. Voor de Canadese priester Brian Kolodiejchuk, die de brieven publiceerde, was dat een extra reden om het proces te leiden om haar versneld heilig te laten verklaren.BuitenlandDeel artikel: