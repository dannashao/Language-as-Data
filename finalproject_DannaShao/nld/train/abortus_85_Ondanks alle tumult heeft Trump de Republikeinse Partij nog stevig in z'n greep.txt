Nadat Donald Trump in 2020 de verkiezingen had verloren en het Capitool werd bestormd, was het de vraag of het nu gedaan was met Trumps leiderschap binnen de Republikeinse Partij. Nu de campagnes voor de midtermverkiezingen op het punt van beginnen staan, is één ding duidelijk: Trumps greep op de partij is groter dan ooit, het verzet dat er nog was onder Republikeinen is weggezuiverd.Opnieuw was het een tumultueuze week in Amerika rond Trump. Maar de FBI-inval in zijn villa in Florida lijkt de aanhang vooral strijdvaardiger te maken.In de Cowboy State, het uitgestrekte platteland van Wyoming, worden nu de toekomstplannen van conservatief Amerika gesmeed. De zittende macht daar, de Republikeinse kandidaat Liz Cheney, is inmiddels een paria in haar eigen partij. Ze vertelde haar partij de afgelopen tijd de waarheid.De waarheid vertellen, het mantra van de machtige politieke familie uit Wyoming. Haar vader Dick Cheney was vicepresident en hoofdstrateeg van president George W. Bush. Liz ging ook de politiek in Washington in: aanvoerder van een oer-conservatieve rechterflank van de Republikeinse Partij.Een veelbelovende politica, de nummer drie in rangorde en wellicht op weg naar een regeringsfunctie onder een toekomstige Republikeinse president. Maar nadat zij zitting had genomen in de commissie die de bestorming van het Capitool op 6 januari 2021 onderzoekt, werd zij eerst in eigen partijgelederen uit haar functie ontheven en vervolgens door Trump indirect van verraad beschuldigd.Liz Cheney is, in zijn woorden, een RINO, een Republican in Name Only. Trumps bewijs? Ze werkt samen met de Democraten, dat zegt hem genoeg. Ze onderzoekt de rol van de voormalige president bij de bestorming van het Amerikaanse parlement. Een doodzonde voor Trump.Cheney is voor wapenbezit, tegen abortus. Ze stemde voor 90 procent van Trumps wetsvoorstellen. Maar na de Capitoolbestorming wilde ze "trouw blijven aan de grondwet", zoals ze het zelf zei. "Vanavond zeg ik tegen mijn Republikeinse collega's die verdedigen wat onverdedigbaar is: op een dag is Donald Trump weg, maar uw schande is blijvend."En dus is het exit Cheney. Want Trump vraagt totale loyaliteit aan zijn persoon. Het is dé lakmoesproef voor ieders politieke toekomst. Rotsvast geloof dat niet Biden maar Trump de verkiezingen van november 2020 heeft gewonnen als belangrijkste bewijs van trouw aan de politieke leider.Cheney wordt nu dus aan de kant geschoven in de primaries, de voorverkiezingen waarin Republikeinen onderling uitmaken wie het straks, bij de tussentijdse voorverkiezingen in november, mag opnemen tegen een Democraat. Cheney zal naar alle waarschijnlijkheid het onderspit delven tegen haar tegenstander, Harriet Hageman, een van de vele politieke oogappels van Trump.Het voorspelde einde van Cheney in de Republikeinse Partij staat niet op zichzelf. Overal in Amerika worden bij de voorverkiezingen critici van Trump aan de kant geschoven. Wyoming is volgens de peilingen trouwer aan de oud-president dan aan de Cheney's, tot voor kort het lokale establishment van de partij.Zo is uit de ontkenning van de verkiezingsuitslag een nieuwe generatie Republikeinen opgestaan. De gezaaide twijfel over de uitslag van de vorige verkiezing is de kern van de Republikeinse agenda bij de komende voorverkiezingen. Die zijn dinsdag in Wyoming.NieuwsuurBuitenlandDeel artikel: