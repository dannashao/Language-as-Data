Neil Gorsuch, de man die in beeld is voor een positie als rechter in het Amerikaanse Hooggerechtshof, zegt er geen problemen mee te hebben om te beslissen in het nadeel van de regering-Trump. "Ik kies niet voor of tegen een partij", zei hij tijdens een hoorzitting in de Amerikaanse Senaat. "Ik neem alleen beslissingen op basis van de wet en de feiten."Gorsuch, een conservatieve rechter die nu nog rechter is in Colorado, kan een van de jongste leden van het Hooggerechtshof worden in een kwart eeuw. Donald Trump noemde hem bij zijn nominatie "briljant" en "uitzonderlijk gedisciplineerd".Tijdens zijn verhoor in de Senaat wilde Gorsuch niets zeggen over bijvoorbeeld abortus of wapens. "Ik wil oordelen met een open blik."Republikeinen in het Congres stelden Gorsuch vooral eenvoudige vragen. Bij de Democraten had hij het minder makkelijk. Een senator uit Virginia noemde Gorsuch "een kandidaat geselecteerd door belangengroepen en genomineerd door een president die drie miljoen minder stemmen kreeg dan Clinton". Een andere Democraat zei te vrezen dat de regering van Trump het Hooggerechtshof wel bezig zal blijven houden. "Je zult je handen vol hebben met deze president aan de macht."De benoeming van Gorsuch ligt gevoelig. Vorig jaar overleed de eveneens conservatieve rechter Antonin Scalia en door opnieuw een conservatieve rechter te benoemen, blijft een meerderheid in het Hooggerechtshof conservatief. President Obama probeerde vorig jaar een nieuwe kandidaat te benoemen, maar de Republikeinen hielden dat tegen. De Democraten kunnen de benoeming van Gorsuch nu tegenhouden door de filibuster-tactiek, waarmee debatten eindeloos kunnen worden vertraagd.Gorsuch leverde eerder kritiek op de negatieve tweets van Donald Trump over de rechterlijke macht. Hij noemde de tweets "demoraliserend" en "ontmoedigend". Maar ook over Trumps voorganger Obama had hij bedenkingen. Gorsuch behoorde als rechter tot een groep conservatieven die zich uitsprak tegen de vergoeding van anticonceptie.Leden van het Hooggerechtshof worden in de VS door de zittende president benoemd voor het leven. Door de keuze voor conservatieve of juist progressieve kandidaten kan een president jarenlang richting geven aan de koers van het Hooggerechtshof.Meestal zijn leden van het Hooggerechtshof juristen die tientallen jaren ervaring hebben.BuitenlandDeel artikel: