Maandag 23 januari: de eerste volledige werkdag van Donald Trump als president van de Verenigde Staten. Het is een dag van besluiten: hele concrete, maar ook hele symbolische. Een greep uit wat de nieuwe president heeft gedaan sinds zijn aantreden, afgelopen vrijdag.Obamacare: slechts enkele uren na zijn inauguratie tekende Trump vrijdag een decreet dat de ontmanteling van Obamacare in gang moet zetten. De afschaffing van het zorgstelsel dat Barack Obama had ingevoerd, officieel de Affordable Care Act, was een van de grote beloftes uit de campagne van Trump.TPP: Trump maakt ook korte metten met het handelsverdrag TPP, met twaalf landen rond de Grote Oceaan. De onderhandelingen voor dat vrijhandelsverdrag waren al afgerond, maar Trump heeft het akkoord nu definitief getorpedeerd omdat het niet in het belang zou zijn van de VS. Het Witte Huis is naar eigen zeggen wel geïnteresseerd in bilaterale handelsverdragen, in plaats van multilaterale. "Die zijn ook eenvoudiger", zegt woordvoerder Sean Spicer.Minder ambtenaren: Er komt een vacaturestop voor ambtenaren van de federale overheid. Trump wil daarmee de "dramatische uitbreiding" van het ambtenarenapparaat voorkomen. De vacaturestop geldt niet voor het leger en andere veiligheidsdiensten. Een kleinere overheid is een van de paradepaardjes van de Republikeinse Partij. Volgens Spicer is de laatste jaren met te weinig respect omgegaan met Amerikaans belastinggeld.Abortussen: De president heeft de financiering stopgezet van internationale NGO's die zwangere vrouwen wijzen op de mogelijkheid van een abortus in het buitenland, of zulke abortussen uitvoeren. Die maatregel viel te verwachten: sinds Ronald Reagan in de jaren 80 heeft iedere Republikeinse president dat gedaan en heeft iedere Democratische president de geldkraan op zijn beurt weer opengezet. Volgens Spicer wil Trump een "pro-life-president" zijn.Vandaag stond ook de eerste officiële persbriefing in het Witte Huis op het programma. Woordvoerder Sean Spicer kwam daarin terug op de rel rond de bezoekcijfers van de inauguratie. Spicer hield vol dat de inauguratie van Trump de best bekeken inauguratie ooit was. "Ronald Reagan had geen YouTube", zei hij.Wel gaf hij toe dat hij onjuiste gegevens had over het gebruik van de metro van Washington. De zogenoemde 'ridership' is een belangrijke indicatie voor het bepalen van het aantal aanwezigen bij de inauguratie.Dit weekend ontstond commotie over uitspraken van Spicer dat de inauguratie van Trump de drukst bezochte en meest bekeken inauguratie ooit was. De leugen werd weerlegd door vrijwel alle media: op foto's was te zien dat er bij het Capitool minder mensen waren dan bij eerdere inauguraties.Trump heeft in de eerste dagen van zijn presidentschap ook ontmoetingen met topmensen uit het Amerikaanse bedrijfsleven. Vanochtend waren de CEO's van Ford, Dell, Lockheed Martin en staalgigant US Steel in het Witte Huis. Ook Tesla-oprichter Elon Musk was uitgenodigd.Onderwerp van gesprek was onder meer het behoud van banen in de VS, passend bij Trumps 'America First'-beleid. Morgen komen de topmannen van Chrysler en General Motors op bezoek.BuitenlandDeel artikel: