De 20-jarige Imelda Cortez werd vanaf haar elfde meermaals verkracht door haar stiefvader. Anderhalf jaar jaar geleden beviel ze van een dochter. Dna-testen hebben aangetoond dat Imelda's stiefvader de vader is van haar kind. Toch is zij degene die deze week voor de rechter staat.De aanklacht? Imelda zou hebben geprobeerd haar zwangerschap te beëindigen. En abortus is illegaal in het zeer conservatieve El Salvador, ongeacht de omstandigheden waarin een zwangerschap tot stand is gekomen. Dus ook een verkrachting of de levensbedreigende gevolgen van de zwangerschap zijn geen geldige redenen voor een abortus.Imelda komt uit een eenvoudige familie van het arme platteland in het oosten van het land. Vorig jaar beviel ze van een meisje, terwijl ze op het toilet zat. Haar advocaat verklaarde dat Imelda niet wist dat ze zwanger was. "Ze begreep niet wat er gebeurde. Toen ze doorhad dat ze bloed verloor, begon ze te gillen."De jonge vrouw had veel pijn en werd naar het ziekenhuis gebracht. Daar schakelden artsen de politie in, omdat ze vermoedden dat het om een abortus ging. Het komt in El Salvador vaak voor dat artsen in zulke gevallen de politie inschakelen, omdat ze worden vervolgd als zij 'verdachte' miskramen niet rapporteren.De agenten vonden de baby levend in haar huis en brachten ook haar naar het ziekenhuis. Het kind bleek gezond en wordt nu verzorgd door Imelda's moeder, die nog steeds met Imelda's stiefvader samenleeft. Hoewel er geen abortus heeft plaatsgevonden, moest Imelda naar de gevangenis voor poging tot moord."Deze extreem onrechtvaardige zaak van Imelda laat zien hoe vastberaden aanklagers zijn om arme vrouwen op te jagen, ondanks de omstandigheden en ondanks het bewijs dat er ligt. Ze ketenen ze vast aan hun ziekenhuisbed en sturen ze naar de gevangenis", zegt een van de advocaten van Cortez in The Guardian. "Daarmee geven ze de boodschap af dat als je arm bent, je maar beter niet naar een dokter kan gaan."Imelda's geval staat niet op zich. Op dit moment zitten er in El Salvador 24 vrouwen in de gevangenis, die celstraffen tussen de 15 en 30 jaar moeten uitzitten.Tussen 2000 en 2011 zijn zeker 129 vrouwen vervolgd onder El Salvadors strenge abortuswet. Volgens vrouwenorganisaties zijn deze vrouwen onterecht gestraft en hebben ze helemaal geen abortus ondergaan. Sommigen hadden complicaties tijdens de zwangerschap, een miskraam of een doodgeboren kindje. Veel van de veroordeelde vrouwen wisten niet eens dat ze zwanger waren.De zaak leidt tot grote verontwaardiging in El Salvador. Duizenden demonstranten, ook mannen, gaan regelmatig de straat op om te demonstreren voor aanpassing van de abortuswet. Mensenrechtengroeperingen houden handtekeningenacties en praten met parlementsleden om veranderingen in gang te zetten.Onderzoek wees uit dat Imelda er psychisch slecht aan toe is. Ze is getraumatiseerd door het langdurige misbruik, maar ook door de bevalling en haar lange verblijf in de gevangenis. Tot grote woede van vrouwenrechtenorganisaties zit Imelda nu al bijna twee jaar in de cel zonder dat ze psychische hulp krijgt. Ook heeft ze haar dochtertje nog nooit mogen vasthouden. Bovendien heeft haar stiefvader haar met de dood bedreigd."Wat Imelda's zaak nog schandaliger maakt, is dat zij het slachtoffer was. Maar ze wordt behandeld als dader", zegt vrouwenactiviste Paula Avila Guilen, die vindt dat de overheid voor Imelda hoort te zorgen.Het Openbaar Ministerie heeft 20 jaar cel geëist. De drie rechters die zich over Imelda's zaak buigen, zullen naar verwachting binnen een week het vonnis uitspreken.Een online petitie om Cortez vrij te krijgen is inmiddels zo'n 50.000 keer ondertekend.BuitenlandDeel artikel: