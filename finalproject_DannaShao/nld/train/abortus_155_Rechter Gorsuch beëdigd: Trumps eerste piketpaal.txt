"Een historisch moment" noemde president Trump de plechtigheid waarbij Neil Gorsuch vanmiddag voor het Witte Huis werd beëdigd als rechter van het Amerikaanse Hooggerechtshof. "En ik heb het gefikst binnen 100 dagen. Denk je dat dat makkelijk ging?", voegde hij eraan toe.De benoeming van een echte conservatief als plaatsvervanger van de overleden rechter Scalia was een dure belofte van Trump in zijn verkiezingscampagne. De Republikeinen in het Congres hadden het voorwerk al gedaan door de progressieve kandidaat van Trumps voorganger Obama, Merrick Garland, af te wijzen. De keuze van de nieuwe rechter was een zaak van de nieuwe president, zeiden de Congresleden van Trumps partij ongeveer een jaar geleden.De Democraten zagen hun kans om het hoogste rechtsorgaan voor het eerst in bijna 50 jaar een progressieve meerderheid te geven, in rook opgaan. Met de benoeming van de 49-jarige Gorsuch, een benoeming voor het leven, heeft Trump bewerkstelligd dat het hof ook voor de langere termijn een behoudende koers vaart. Na vandaag telt het Hooggerechtshof, net als voorheen, vijf conservatieve en vier progressieve rechters. En de conservatieve rechters maken nauwelijks liberale 'uitstapjes', zoals rechter Antonin Scalia in het verleden wel deed.De benoeming van Gorsuch was tot het laatst toe een titanengevecht tussen de Republikeinen en de Democraten. Omdat de kandidaat van Trump niet de vereiste meerderheid van stemmen in de Senaat kreeg, moesten de Republikeinen hun toevlucht nemen tot de zogenoemde 'nuclear option'. Dankzij die kunstgreep konden 51 voorstemmers de doorslag geven, in plaats van de minimaal vereiste 60.Progressieve Amerikanen vrezen dat het Hooggerechtshof in de nieuwe samenstelling onder meer de toegang tot abortus zal inperken en homorechten aan banden zal leggen. Sinds de dood van rechter Scalia, nu veertien maanden geleden, zijn veel zaken onbeslist gebleven, omdat de stemmen staakten tussen de vier progressieve en de vier conservatieve rechters.Kijkend naar de leeftijden van de andere leden van het Hooggerechtshof krijgt Trump wellicht nog meer kansen om de koers van het Supreme Court naar rechts om te buigen. Rechter Ginsburg is 84, rechter Kennedy 80 en rechter Breyer is 78 jaar oud. In dat geval zullen de resterende twee liberale rechters, beiden benoemd door Democratische presidenten, in vrijwel alle zaken het onderspit delven.BuitenlandDeel artikel: