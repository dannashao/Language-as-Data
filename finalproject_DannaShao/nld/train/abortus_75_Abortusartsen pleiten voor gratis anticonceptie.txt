Sanne de RondenverslaggeverJudith Pennartsverslaggever zorgSanne de RondenverslaggeverJudith Pennartsverslaggever zorgHet aantal abortussen in Nederland kan omlaag als anticonceptie gratis wordt. Dat vinden abortusartsen in Nederland. Zij merken dat financiële overwegingen bij een bepaalde groep vrouwen een rol spelen in de keuze voor anticonceptie."Je hebt in Nederland de vreemde gewaarwording dat abortus voor vrouwen gratis is, en anticonceptie niet. Een deel van de vrouwen gebruikt geen anticonceptie, omdat het te duur is, en die komt dan vaker voor een zwangerschapsonderbreking terug", zegt Gabie Raven, voorzitter van het Nederlands Genootschap van Abortusartsen.Voor Sharon (22) speelden financiële overwegingen mee om na haar tweede kind geen anticonceptiemiddel te gebruiken. Ze raakte zwanger. Recent heeft Sharon een abortus ondergaan. Na de behandeling liet ze alsnog een spiraal plaatsen.Sinds 2011 valt de vergoeding van anticonceptie niet meer onder de basisverzekering. Vrouwen tot 21 jaar krijgen nog wel de kosten voor hun anticonceptie vergoed vanuit de basisverzekering, maar daarna niet meer en valt het onder het eigen risico."Door het jaar heen zie je fluctuaties in het aantal vrouwen dat een spiraal wil. In het begin van het jaar heeft iedereen zijn eigen risico nog niet gebruikt en willen ze het niet. En aan het eind van het jaar overwegen ze het wel", aldus Raven.Volgens Raven zal het aantal abortussen afnemen wanneer anticonceptiemiddelen gratis worden. "Ik ben er heilig van overtuigd dat dat het aantal abortussen in Nederland doet dalen. Dat is ook uit alle onderzoeken gebleken. Ook in alle omringende landen is het een gegeven, dat als je anticonceptie toegankelijker maakt, er minder abortussen zijn en ook minder recidivisten."Als de spiraal gratis was geweest, had ik sommige vrouwen zeker niet voor een tweede keer teruggezien.Sandra Kroeze is abortusarts in een kliniek in Zwolle en ziet sommige vrouwen meerdere keren terug. "We maken regelmatig mee dat ze zeggen: ja, ik heb gewoon dat bedrag niet om die spiraal meteen te kunnen plaatsen na de abortus."Volgens Kroeze kwam in 2014 ruim een op de drie vrouwen (36 procent) terug naar haar kliniek. Ook zij meent dat wanneer anticonceptie gratis wordt, het aantal abortussen en recidivisten omlaag zal gaan."Soms zijn het heel schrijnende gevallen. Vrouwen die hier voor een abortus zijn geweest, willen heel graag een spiraal. Op dat moment kunnen ze het niet betalen en zeggen ze: ik ga echt sparen voor een spiraal. Helaas haalt de tijd ze in, zijn ze opnieuw ongewenst zwanger. Als de spiraal gratis was geweest, had ik hem kunnen plaatsen en had ik haar zeker niet voor een tweede keer teruggezien."Bekijk hieronder de reportage:Reactie minister Schippers van VolksgezondheidAangezien het aantal abortussen al jaren licht daalt, ongeacht de vraag of anticonceptie in het basispakket zat of niet, is er geen directe aanleiding dit te onderzoeken. Van belang blijft goede voorlichting over voorbehoedmiddelen en juiste toepassing daarvan om ongewenste zwangerschappen te voorkomen. Dat is staand beleid en een consult hierover wordt dan ook vergoed vanuit het basispakket.Mij zijn geen onderzoeken bekend waarin de relatie is onderzocht tussen het gratis verstrekken van anticonceptie en het aantal abortussen in Nederland. Het aantal abortussen in Nederland is vergeleken met andere landen laag. Anticonceptie is in de afgelopen twaalf jaar wel vaker in en uit het verzekerde pakket gehaald. Daarvan waren in aantallen abortussen geen gevolgen te zien.Sinds 2005 is een aanhoudend lichte daling van het aantal abortussen zichtbaar. Dit heeft uiteraard niet alleen te maken met de mate van beschikbaarheid van anticonceptie middelen, maar ook met de voorlichting en een cultuur in Nederland waarin het gebruik van deze middelen normaal is.In 2010 is de minister door het toenmalig College voor Zorgverzekeringen geadviseerd anticonceptie voor alle vrouwen uit het pakket te halen. En het consult rondom het voorkomen van zwangerschap wel in het pakket te behouden. Dat advies heeft de minister grotendeels gevolgd. Voor vrouwen tot 21 jaar heeft zij de anticonceptie namelijk wel in het pakket opgenomen."NieuwsuurBinnenlandDeel artikel: