Oud-minister Ploumen (PvdA) krijgt dit jaar de Machiavelliprijs voor haar initiatief SheDecides. Daarmee zamelt ze geld in voor seksuele voorlichting en veilige abortus in ontwikkelingslanden. Met succes: afgelopen jaar kwam er bijna 400 miljoen euro binnen.Ploumen startte SheDecides toen de Amerikaanse president Trump de financiering beëindigde van organisaties die zwangere vrouwen in het buitenland helpen bij abortus. Het huidige PvdA-Kamerlid was toen nog minister voor Ontwikkelingssamenwerking. Dat ze nu de Machiavelliprijs voor succesvolle communicatie krijgt, noemt Ploumen een verrassing en "een geweldige opsteker".De jury is onder de indruk van de snelheid waarmee SheDecides bekendheid kreeg. "Binnen nog geen zes weken ontstond er een wereldwijde beweging van landen, fondsen en particulieren ten faveure van het zelfbeschikkingsrecht van vrouwen en meisjes", staat in het juryrapport.Dat is volgens de jury voor een groot deel te danken aan Ploumen zelf. "Ploumen is met haar zelfbewuste vastbeslotenheid een wonder van communicatie. Zij hield de ogen op de bal om te voorkomen dat vrouwen en meisjes in ontwikkelingslanden op achterstand zouden worden gezet."In het NOS Radio 1 Journaal zei Ploumen dat SheDecides een heel spontaan initiatief was. "Normaal ben ik nogal planmatig, maar toen Trump die maatregel nam, dacht ik: we moeten iets doen. Geen plan, geen strategie, maar heel veel overtuiging dat er iets moest gebeuren."De Machiavelliprijs wordt elk jaar toegekend voor een opmerkelijke prestatie op het gebied van publieke communicatie. Dit jaar gebeurt dat voor de 29ste keer. Eerdere winnaars waren de Onderzoeksraad voor Veiligheid, Eberhard van der Laan en (toen nog) prinses Máxima. De uitreiking is op 14 februari in Den Haag.BinnenlandPolitiekDeel artikel: