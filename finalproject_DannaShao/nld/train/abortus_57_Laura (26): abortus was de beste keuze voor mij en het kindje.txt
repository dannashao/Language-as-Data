Voor het eerst in jaren is het aantal abortussen gestegen, en opvallend genoeg vooral onder vrouwen tussen de 25 en 30. "Je zou denken: dan ben je wat serieuzer en zou het geen foutje meer zijn", zegt Laura (26). "Maar het is mij zelf ook overkomen, ondanks dat ik veilige seks had en condooms gebruikte."Waarom is dit opvallend?Eerder vonden abortussen vooral plaats bij vrouwen tussen de 20 en 25. Het is voor het eerst dat vrouwen tussen de 25 en 30 meer zwangerschapsafbrekingen ondergaan. Abortusartsen vermoeden dat het onder meer komt door te dure anticonceptie. De pil wordt nu alleen vergoed voor vrouwen onder de 21 jaar.Negen maanden geleden liet Laura haar zwangerschap afbreken. De vader van de baby had al een relatie met een ander meisje. "Hij wilde niet in beeld zijn als vader. Ik wilde geen alleenstaande moeder worden. Ik wil heel graag kinderen, maar niet in m'n eentje."Deze maand zou de baby geboren zijn als Laura het had gehouden. "Mijn leven had nu totaal anders kunnen zijn. Maar ik heb geen spijt, het was de beste keuze. Niet alleen voor mijzelf, maar ook voor het kindje. Niemand was gelukkig geworden."Mijn leven had nu totaal anders kunnen zijn.Ze vond het een heel lastige keuze. "Mijn eerste ingeving toen ik zwanger bleek, was dat ik het niet wilde." De huisarts gaf haar een week bedenktijd. "Dat duurde veel te lang. Ik werd gek van mijn eigen gedachten en de huisarts hielp me niet echt bij mijn keuze."Daarom zocht Laura zelf hulp bij een abortuskliniek. "Ze stelden me vragen over het moederschap. Hoe ik dat voor me zag, wat ik wel en niet wilde." En toen had ze haar antwoord. "Een week later heb ik het weg laten halen."Laura is niet haar echte naam. "Ik zou graag een voorbeeld willen zijn voor anderen. Als ik dit anoniem doe voelt het toch alsof ik een taboe in stand houd, terwijl ik dat juist wil doorbreken. Zeker nu in het nieuws is dat er meer abortussen zijn. Maar het is erg moeilijk om open te zijn, door hoe mensen oordelen."Met de mensen die het dichtst bij haar staan heeft ze het wel gedeeld. "Gelukkig kreeg ik geen negatieve reacties. Maar ik heb bewust nagedacht aan wie ik het heb verteld."De periode na de abortus was heftig. "Ik had weinig tijd om het echt te verwerken en moest gewoon naar mijn werk." Om het een plekje te geven, zocht ze hulp bij kenniscentrum FIOM. Daar werd ze met online opdrachten negen maanden ondersteund. "Ze kunnen dan zien hoe het met je gaat en geven advies."Laura vond het eerst moeilijk om contact te hebben met nieuwe jongens. "Twee maanden geleden heb ik op reis mijn eigen keuze kunnen accepteren en langzaamaan gaat het steeds beter. Ik heb er weer vertrouwen in."NOS op 3BinnenlandDeel artikel: