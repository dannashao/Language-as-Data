Hij werd al langer genoemd als mogelijke Amerikaanse ambassadeur in Den Haag, maar is nu ook voorgedragen door president Trump: het Republikeinse oud-Congreslid Pete Hoekstra. Als de Amerikaanse Senaat de voordracht goedkeurt, zal hij in het najaar naar Den Haag komen.De ambassadeur is de vertegenwoordiger van Trump in Nederland én wordt de eerste Amerikaanse ambassadeur hier in ruim anderhalf jaar."Hoekstra combineert ruime politieke ervaring in Amerika met een levenslange voorliefde voor Nederland. Daar liggen immers zijn roots", zegt Amerika-correspondent Wouter Zwart over de 63-jarige oud-politicus. "Hoekstra zet zich al decennialang in voor een goede relatie tussen beide landen."Als 3-jarige verhuisde Pete Hoekstra (toen nog Pieter) vanuit Groningen naar Holland, een Nederlands dorpje in de Amerikaanse staat Michigan. "Omdat hij al jong naar Amerika kwam, is zijn persoonlijke herinnering aan Nederland minimaal, maar de culturele band met ons land voelt hij wel degelijk sterk", zegt Zwart."Zo richtte hij in het Huis van Afgevaardigden bijvoorbeeld de 'Dutch Congressional Caucus' op, waarin Amerikaanse Congresleden zich op allerlei vlakken inzetten voor de relatie met Nederland. Zowel politiek, cultureel als economisch."De benoeming van Hoekstra is wel opmerkelijk, omdat de Republikein uit zeer conservatieve hoek komt, zegt Zwart. "Hij is erg actief in de conservatieve Tea Party-beweging, is tegen het homohuwelijk en stemde in het Congres altijd 'pro-life'; tegen alles wat met abortus te maken heeft. Dat zijn zaken waarover in Nederland doorgaans heel anders gedacht wordt."De ambassade van de Verenigde Staten in Den Haag is de officiële vertegenwoordiging van de VS in Nederland. De missie houdt zich onder meer bezig met het promoten van de Amerikaanse (zaken-)belangen in Nederland.Hoekstra studeerde bedrijfskunde aan de Universiteit van Michigan en ging daarna aan de slag voor een bedrijf in kantoormeubels. Hij werd er de baas en verdiende miljoenen. Na vijftien jaar, in 1992, ging hij de politiek in.Tot verrassing van velen versloeg hij in de Republikeinse voorverkiezingen zittend Congreslid Guy Vander Jagt, die ook een Nederlandse achtergrond had. Hoekstra had in de verkiezingscampagne het district per fiets doorkruist en zo veel bekendheid gekregen.Bij de daadwerkelijke verkiezingen versloeg hij vervolgens zijn Democratische tegenstander met gemak. In het Huis schopte de Republikein het tot voorzitter van de inlichtingencommissie.Hoekstra steunt president Trump door dik en dun en heeft hem op verschillende thema's geadviseerd. Bijvoorbeeld als het gaat om immigratiepolitiek, zit Hoekstra op dezelfde lijn als Trump, zegt Zwart. Hij is groot voorstander van Trumps inreisverbod voor moslims.Als Hoekstra groen licht krijgt, zal de Verenigde Staten na bijna twee jaar weer worden vertegenwoordigd door een volwaardig ambassadeur. Hoekstra volgt de Amerikaanse advocaat Timothy Broas op, die in februari 2016 voortijdig vertrok. Hij wilde meer tijd met zijn gezin doorbrengen, dat was achtergebleven in de VS.In tussentijd heeft de ambassade geen ambassadeur gekend.BinnenlandBuitenlandDeel artikel: