In Utrecht hebben duizenden mensen deelgenomen aan een protest tegen abortus. De christelijke pro-life-organisatie Stichting Schreeuw om Leven had de jaarlijkse mars georganiseerd. Volgens de organisatie liepen er zo'n tienduizend mensen mee, een aantal dat wordt onderschreven door de gemeente.De demonstranten vertrokken van het Jaarbeursplein en liepen in een mars van zo'n drie kilometer door de binnenstad. Het is de 27e keer dat de mars werd gehouden.De demonstranten hadden borden in hun hand met teksten als "Wij komen op voor de rechten van het ongeboren kind". Enkele vrouwen hadden op hun beurt een spandoek uit het raam gehangen waarop staat: "Hou je kerk uit mijn kruis".De mars is een initiatief van Kees van Helden, directeur van Stichting Schreeuw om Leven. "We hebben gisteren nog in het AD gezien dat er een groeiende beweging is onder de jongeren, dat juist jongeren het een lastig thema vinden en het niet meer vanzelfsprekend vinden", vertelt hij. "Met de mars willen we het signaal afgeven: we willen je helpen."Ondanks de kritiek vindt Van Helden het belangrijk om bij abortusklinieken te demonstreren. "Bij de klinieken vinden we wekelijks nog vrouwen die voor de ingang van de kliniek hun abortus afzeggen. Zolang wij daar staan en mensen de abortus afbreken, betekent dat dat er structureel iets mis is met het voortraject. Dus daar moet echt iets in veranderen."Op het Domplein passeerde de mars een tegendemonstratie van het Humanistisch Verbond. De demonstranten waren gekleed als vrouwen uit de tv-serie Handmaid's Tale waarin vrouwen vernederd worden en kinderen onder dwang moeten baren."Wij staan hier om duidelijk te maken dat er ook een groep is die zegt: vrije keuze gaat voor. Vrouwen hebben het recht om zelf een keuze te maken over hun eigen lichaam", zegt directeur Christa Compas.Volgens RTV Utrecht zorgde de mars voor wat verkeershinder. De demonstranten liepen over busbanen, waardoor het openbaar vervoer gehinderd werd.In samenwerking metRTV UtrechtRegionaal nieuwsBinnenlandDeel artikel: