Rechter Ketanji Brown Jackson wordt door de Amerikaanse president Biden voorgedragen als nieuw lid van het Hooggerechtshof. Zij zal de eerste zwarte vrouw zijn die deze positie bekleedt.Brown Jackson (51) zal een 83-jarige rechter opvolgen die in juni zijn werk neerlegt. Hij gold als een van de drie meer progressieve rechters in het Hooggerechtshof. De overige zes rechters zijn conservatief.Met de benoeming van Brown Jackson zal de politieke balans binnen het Hooggerechtshof niet veranderen. Wel heeft Biden de mogelijkheid aangegrepen om een relatief jonge kandidaat voor te dragen die mogelijk tientallen jaren lid zal zijn van het college.Biden had in zijn verkiezingscampagne beloofd dat hij een zwarte vrouw zou voordragen. Eenmaal verkozen herhaalde hij die belofte. Daarbij zei hij dat "de mijlpaal al bereikt had moeten worden".De voordracht moet worden goedgekeurd door de Senaat. In de Senaat heeft de Democratische Partij van Biden de helft van de zetels. Vicepresident Harris heeft als voorzitter van de Senaat de doorslaggevende stem wanneer er evenveel voor- als tegenstemmers zijn.Het Hooggerechtshof heeft het laatste woord in juridische zin over omstreden onderwerpen als abortus, wapenbezit en immigratie. Leden worden benoemd voor het leven, maar kunnen ervoor kiezen met pensioen te gaan of af te treden.BuitenlandDeel artikel: