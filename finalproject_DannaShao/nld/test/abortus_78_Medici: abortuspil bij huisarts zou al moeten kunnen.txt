Een groep huisartsen, seksuologen en een abortusarts heeft het ministerie van Volksgezondheid gedagvaard vanwege onduidelijkheid over verkrijgbaarheid van de abortuspil bij huisartsenpraktijken."Minister Schippers wil eerst een wetswijziging, maar dat is helemaal niet nodig", zegt een van de deelnemende huisartsen Mirella Buurman op NPO Radio 1. "Er is al jurisprudentie over geweest: het gebruik van Sunmedabon valt niet binnen het tijdsbestek dat er officieel sprake is van abortus."Sunmedabon is een kuur bestaande uit 5 tabletten. Daarmee is een beginnende zwangerschap tot en met 16 dagen overtijd af te breken. "Het is officieel pas abortus na 17 dagen. Na die periode is er in de medische wereld pas sprake van zwangerschap", zegt Buurman.Sinds mei 2015 is het in theorie mogelijk de abortuskuur via de huisarts te krijgen. Ook Schippers heeft aangegeven hier voorstander van te zijn, maar er zou een wetswijziging voor nodig zijn. In juni kondigde ze die aan.Huisartsen zouden voorlopig niet meewerken omdat de Inspectie voor de Gezondheidszorg (IGZ) zegt dat ze daarmee een strafbaar feit plegen. Ook apothekers weigeren om die reden hun medewerking. De groep medici is het daar niet mee eens en wil dat minister Schippers de IGZ corrigeert.Volgens hen is het niet nodig om te wachten op een wetswijziging. "Het zou helemaal niet onder de zogenoemde Wet afbreking zwangerschap moeten vallen", zegt Buurman. "Dat is wat Schippers wil, met als gevolg dat huisartsen eerst vergunningen moeten aanvragen en alle ingrepen bij de IGZ moeten melden. Net als een ziekenhuis en abortuskliniek."Schippers denkt dat de huisarts van meerwaarde is voor vrouwen die onbedoeld zwanger zijn, omdat die hen goed kent. Ook denkt ze dat de huisarts daardoor beter naar andere oplossingen kan kijken.De medici zijn het daarmee eens en willen daarom dat Sunmedabon zo snel mogelijk verkrijgbaar wordt bij huisartsen. Het proefproces daarover begint naar verwachting eind september of begin oktober.De artsen hebben de procedure aangespannen samen met de stichting Women on Waves, de stichting Proefprocessenfonds Clara Wichmann en de Verenigde Eerstelijns Verloskundigen Amsterdam-Amstelland.BinnenlandPolitiekDeel artikel: