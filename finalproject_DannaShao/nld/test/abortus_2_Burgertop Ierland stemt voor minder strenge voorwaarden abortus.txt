Een burgertop in Ierland die de regering adviseert, heeft ervoor gestemd om de abortuswet te veranderen. In Ierland is abortus verboden, maar er is steeds meer discussie over de wet. De burgertop adviseert de regering om abortus toe te staan onder minder strenge beperkingen.De Citizens' Assembly, de Ierse burgertop, bestaat uit 99 willekeurig gekozen burgers en een onafhankelijke rechter. De top buigt zich op verzoek van de regering over grote politieke vragen. Het experiment is een poging om de gewone mensen meer bij de politiek te betrekken.Die top wil nu dat abortus wordt toegestaan bij vrouwen die zwanger zijn geraakt door incest of verkrachting en als het kind niet levensvatbaar is of afwijkingen heeft. Ook om sociaaleconomische redenen of als de zwangerschap gevaarlijk is voor de moeder moet abortus legaal worden, vindt de top. Nu mag abortus in Ierland alleen worden uitgevoerd als de moeder van het ongeboren kind in levensgevaar is.De voorzitter van de top zal de bevindingen in juni voorleggen aan het Ierse parlement. Als de regering het advies overneemt, is er nog een referendum nodig om de wet aan te passen.Uit een recente opiniepeiling in The Irish Times blijkt dat een meerderheid van de Ieren minder strikte wetgeving wenst.Elk jaar reizen duizenden Ierse vrouwen naar het buitenland, meestal naar Groot-Brittannië, om daar hun zwangerschap te laten beëindigen.BuitenlandDeel artikel: