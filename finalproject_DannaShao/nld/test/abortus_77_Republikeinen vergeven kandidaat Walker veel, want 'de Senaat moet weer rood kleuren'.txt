Mattijs van de WielverslaggeverSimone TukkerMattijs van de WielverslaggeverSimone TukkerHij heeft geen politieke ervaring, hij heeft aantoonbaar meerdere keren gelogen en hij wordt achtervolgd door schandalen. Nee, dit gaat niet over voormalig president Trump, maar over sportlegende Herschel Walker. Hij maakt morgen een goede kans om senator te worden voor zijn staat Georgia. Als het hem lukt, kan hij de Republikeinse Partij aan een meerderheid helpen in het Congres.De Democratische Partij van president Biden heeft nu nog een krappe meerderheid in beide kamers van het Congres. Maar bij de verkiezingen morgen verliezen de Democraten hoogstwaarschijnlijk de macht in het Huis van Afgevaardigden.In de Senaat kan Biden nu nog rekenen op de krapst mogelijke meerderheid voor zijn partij. De strijd om de Senaat wordt in een handvol staten beslist, een van die staten is Georgia.Herschell Walker rijdt al wekenlang met een grote rode touringcar door Georgia. Een van de laatste stops is in het stadje Athens, waar hij zijn faam verwierf. Daar speelde hij in de jaren tachtig football in het universiteitsteam, de Bulldogs. Hij was een van de beste running backs ooit.Zijn oude ploeg ontvangt vandaag Tennessee. In het stadion zitten 92.000 uitgelaten fans, maar ook buiten het stadion is het al feest voor de wedstrijd begint. De stad verandert in een grote tailgate party, een typische Amerikaanse football-traditie. Op parkeerplaatsen staan supporters bij hun auto's te barbecueÃ«n en bier te drinken. "Walker is voor ons wat Lionel Messi voor jullie is", zegt een jonge supporter.Verslaggever Simone Tukker keek mee bij een tailgate party en bezocht de campagnes van de Democraten en Republikeinen:Walker is door Donald Trump persoonlijk geselecteerd om het in Georgia op te nemen tegen de zittende Democratische senator. Zijn campagnebijeenkomst in Athens heeft veel weg van een Trump-rally in het klein. De aanhangers zijn even enthousiast en verbeten. In plaats van "Make America Great Again" staat er nu "Run Herschel Run" met witte letters op de rode petjes."Walker gaat voor ons de benzineprijzen weer omlaag krijgen", zegt Linda, een oudere dame die samen met haar vriendin Pat naar de bijeenkomst is gekomen. "De linkse regering heeft onze economie naar beneden gesleurd."Dwayne (49), die vooraan bij het podium staat te wachten op de toespraak, noemt het beleid van Biden liberal crazyness, progressieve gekte. "Ze willen een communistische agenda doorvoeren, Walker kan dat tegenhouden." Maar is het niet lastig dat hij geen politieke ervaring heeft? "Nee," zegt hij, "hij wordt gesteund door Trump, die zal hem goed begeleiden".Net als Trump lijkt ook Walker weg te komen met onthullingen die kandidaten normaal gesproken de kop zouden kosten. Walker is fel tegen abortus, hij wil het recht op abortus volledig beperken. Ook voor vrouwen die zijn verkracht of in gevallen van ernstige afwijkingen. Maar onlangs vertelden twee ex-vriendinnen dat hij hen abortus liet plegen, en ervoor betaalde.Ook heeft hij gelogen over zijn opleiding en over zakelijke successen. Daarnaast wordt hij door ex-partners beschuldigd van huiselijk geweld en dreigen met een vuurwapen.Hij pleit voor familiewaarden en vindt dat zwarte vaders te vaak afwezig zijn, maar hij bleek zelf vier kinderen te hebben bij vier verschillende vrouwen, van wie hij sommigen nooit ziet. Een van zijn kinderen kon het niet langer aanhoren en deed een boekje open.Zijn fans kan het niks schelen. Of ze geloven het niet of ze vergeven het hem. "Valse beschuldigingen", zegt Pat. "Iedereen maakt wel eens fouten, ik vergeef mensen, zoals het in de Bijbel staat", zegt Linda. Walker zelf zegt dat hij door God is gered.Uiteindelijk gaat het hier ook niet om Walker, zeggen zijn aanhangers als je het aan ze vraagt. "Het enige wat hier echt telt is dat de Senaat weer rood kleurt, weer Republikeins wordt. Het maakt niet uit wie die extra zetel wint", zegt Bruce.Buiten tussen de barbecues op de parkeerplaatsen kan Walker, ook voor zijn politieke strijd, op genoeg aanmoediging rekenen. Het is zoeken naar Democraten onder de fans van de Bulldogs. "We zijn hier nogal conservatief" zegt de man die een indrukwekkende hoeveelheid hamburgers staat om te draaien."Laat ik het zo zeggen: hij was heel goed in football", zegt de vrouw die tegenover op een klapstoeltje naast de auto een blikje bier zit te drinken lachend. "Nee, ik denk niet dat hij de vaardigheden heeft om senator te worden. Maar zijn beroemdheid zal hem dinsdag helpen."Het zijn heel spannende dagen in Georgia. Maar niet in het stadion, de Bulldogs wonnen met 27-13. In de peilingen van de strijd om de senaatszetel gaan Herschel Walker en de zittende Democratische senator Warnock nek aan nek.CollectieMidterm-verkiezingenBuitenlandDeel artikel: