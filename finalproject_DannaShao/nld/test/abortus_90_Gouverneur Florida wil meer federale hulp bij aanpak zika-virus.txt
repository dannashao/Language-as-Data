De Republikeinse gouverneur Rick Scott van Florida vindt dat de Amerikaanse federale overheid niet genoeg doet in de strijd tegen het zika-virus. Volgens hem moeten president Obama en het Congres samenwerken om het internationale probleem aan te pakken.Scott zei in een gesprek met NBC dat de gezondheidsdiensten van Florida inmiddels zestien lokale zika-gevallen hebben vastgesteld.In Miami werden kort geleden de eerste vier zika-gevallen vastgesteld waarbij het virus door muggen in de VS is overgedragen. In Florida wordt de mug inmiddels vanuit de lucht bestreden met insecticiden. Het virus kan ernstige schade veroorzaken bij ongeboren kinderen.Obama riep onlangs nog het Congres op om extra geld beschikbaar te stellen voor bestrijding van het zika-virus in de VS en het buitenland. De daarvoor beschikbare fondsen slinken snel.Gouverneur Scott zegt dat hij de volksgezondheidsdienst CDC heeft gevraagd om 10.000 extra zika-pakketten beschikbaar te stellen om verdere verspreiding tegen te gaan. In die pakketten zitten onder meer klamboes, condooms en muggenspray. Hij heeft nog geen antwoord gekregen van het CDC.De voormalige Republikeinse presidentskandidaat Marco Rubio kwam gisteren onder vuur te liggen omdat hij vindt dat zwangeren met het zika-virus geen abortus mogen ondergaan, ook niet als er aanwijzingen zijn dat hun kind met ernstige gebreken wordt geboren. "Ik snap dat veel mensen het niet met mij eens zijn, maar ik geloof dat al het leven het waard is om beschermd te worden", zei Rubio.BuitenlandDeel artikel: