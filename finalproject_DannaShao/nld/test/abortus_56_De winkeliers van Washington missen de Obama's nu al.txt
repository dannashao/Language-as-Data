Jet MokRedacteur BuitenlandJet MokRedacteur BuitenlandWashington DC bereidt zich voor op de inauguratie van morgen. Maar in november stemde ruim 90 procent van de inwoners van deze stad op Hillary Clinton. Hier balen ze van Donald Trump en dat is nog een understatement. Lokale ondernemers hebben daarom een actie bedacht.Zo’n 130 lokale ondernemers in Washington DC hebben zich aangesloten bij de actie 'All in Service'. Restaurants, maar ook kappers en winkels doneren dit weekend een deel van hun omzet aan goede doelen. Want ondanks dat de stad zal profiteren van de festiviteiten rond de inauguratie van Donald Trump, vrezen veel ondernemers ook de gevolgen van zijn regeerperiode voor bijvoorbeeld de homogemeenschap en immigranten. De goede doelen zijn allemaal lokaal en de donaties zijn bedoeld om de gemeenschap te versterken. Iedereen profiteert, zeggen de bedenkers van de actie: Trump-aanhangers worden van harte welkom geheten en kwetsbare organisaties krijgen een steuntje in de rug.Van buiten lijkt het een kleine schoonheidssalon waar Molly Ryan werkt, maar van binnen is het verrassend groot. Boven is een kapperszaak, in de kelder een nagelstudio en daarachter nog een knusse wachtkamer voor wie moet wachten op de masseur.Het is druk, ook al is het een doordeweekse middag. En het wordt nog veel drukker verwachten ze, wanneer de honderdduizenden Trump-aanhangers in Washington arriveren voor de inauguratie. Dat ze daar goed aan gaan verdienen, voelt best een beetje dubbel."Wij doen in deze stad onze boodschappen, eten hier en wonen hier. Hier leven veel homo’s, lesbiennes en bijvoorbeeld immigranten en ik wil dat iedereen zich hier thuis blijft voelen, ook onder het bewind van Trump", zegt Ryan. En daarom doet haar salon mee met 'All in Service', net als zo’n 130 andere lokale ondernemers.Veel daarvan zitten rond 14th Street, een hippe buurt die tot een paar jaar geleden behoorlijk onguur was. "De prostituees liepen hier af en aan", vertelt Pixie Windsor, eigenaresse van de vintage meubelzaak Miss Pixie’s. "En de drugsdealers ook." Ze wijst naar de overkant van de straat: "Dat pand daar was een opvanghuis voor daklozen. Het is opgekocht door een ontwikkelaar en nu zitten er peperdure appartementen in." Ook haar winkel doet mee aan 'All in Service'."Het is géén protestactie", benadrukt ze. "Maar juist iets positiefs. Washington profiteert van al die honderdduizenden mensen die naar de inauguratie komen en we vinden het belangrijk dat ze zich hier welkom voelen. Dit is onze manier om óók iets voor deze gemeenschap te doen."Een gemêleerde gemeenschap, zo omschrijft ze deze buurt. Eentje waar de Obama's zich thuis voelden. "Michelle Obama at wel eens in het restaurant hiernaast en sportte een stukje verderop."Ze valt even stil. "Ik ga de energie van de 'first family' heel erg missen", zegt ze dan. "Ik denk dat het toch wel heel anders wordt onder Trump en dat we hem hier niet zo vaak gaan zien." Maar als hij nog iets nodig heeft voor in zijn nieuwe huis, dan is hij zeker welkom, lacht ze.Miss Pixie’s doneert een deel van de omzet aan Planned Parenthood, een organisatie die al jaren onder Republikeins vuur ligt omdat ze, naast allerlei andere gezondheidszaken, ook abortus aanbieden. De verwachting is dat ze het moeilijk gaan krijgen onder Trump en zijn vice-president Mike Pence."Het wordt een interessant weekend", zegt Pixie Windsor met een dramatische klank. "Maar iedereen is welkom, of je nou voor de inauguratie komt of voor de Women’s March op zaterdag en of je nou moet plassen of iets wil kopen, we helpen iedereen!"In de schoonheidssalon is de stemming iets bedrukter. Molly Ryan gaat niet naar de inauguratie gaat kijken. Ze is aan het werk en er zijn geen televisies. Misschien dat ze iets meekrijgt via sociale media, al zal ze daar niet speciaal naar op zoek gaan. "Ik ga Obama echt heel, heel erg missen", verzucht ze.Het deel van de omzet dat de salon aan een goed doel stort, gaat naar een lokale organisatie die opkomt voor de homogemeenschap. "Een collega van ons heeft veel aan ze gehad, voordat hij vorig jaar overleed. We dragen de donatie op aan hem."NOS-correspondent Arjen van der Horst houdt je in de eerste maanden van het presidentschap van Donald Trump via een nieuwsbrief op de hoogte van het nieuws uit Washington. Abonneer je hier.BuitenlandDeel artikel: