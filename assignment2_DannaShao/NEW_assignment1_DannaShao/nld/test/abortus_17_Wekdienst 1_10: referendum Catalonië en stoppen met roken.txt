Goedemorgen, de Catalanen stemmen vandaag over onafhankelijkheid in een door de Spaanse regering verboden referendum. En vanmiddag spelen de Nederlandse volleybalsters de finale van het EK tegen Servië.In het oosten start de dag met zon. Later vanuit het westen komt er steeds meer bewolking. Het blijft tot de avond droog bij temperaturen van 16 tot 18 graden. Moet je de deur uit? Dit is het overzicht van files en de situatie op het spoor.• Vandaag vindt in Spanje het referendum over onafhankelijkheid van Catalonië plaats. De Spaanse regering heeft de stemming verboden. Het is daarom afwachten of mensen tóch naar de stembus gaan en of het rustig zal blijven. De Spaanse politie heeft aangekondigd om mensen bij stembureau's op te pakken.• In Parijs wordt een autovrije dag georganiseerd. Tussen 11.00 uur en 18.00 uur gaat Parijs op slot voor auto's, bussen en motoren. De metro rijdt wel en ook taxi's mogen de straat op, maar die laatste mogen maar 30 kilometer per uur rijden. Bewoners is gevraagd te lopen, fietsen en rolschaatsen.• En vanaf vandaag mogen homoseksuelen trouwen in Duitsland. Karl Kriele en Bodo Mende zijn de eerste die in het huwelijksbootje stappen. 40 jaar na hun eerste kus geven ze elkaar vanmiddag het ja-woord.• Vanmiddag spelen de Nederlandse vrouwen de finale van het EK Volleybal tegen Servië, dat ook al tegenstander was in de groepsfase. De wedstrijd wordt om 17.00 uur uitgezonden op NPO 1 en op NOS.nl.• Vanaf 09.00 uur is op NOS.nl via ons liveblog de Grand Prix van Maleisië te volgen. Max Verstappen start op de derde plaats. De Formule 1-coureur hoopt natuurlijk op een plaats op het podium. "Als het gaat druppelen hebben we echt een kans."• En er zijn vier wedstrijden in de eredivisie, met om 12.30 uur AZ-Feyenoord en om 14.30 uur Heerenveen-Ajax. Ook dat is te volgen in een liveblog op NOS.nl en op NPO Radio 1.In de Ierse hoofdstad Dublin zijn tienduizenden mensen de straat opgegaan om te demonstreren tegen de strenge abortuswetgeving in het land. Het is de eerste grote demonstratie sinds premier Leo Varadkar begin deze week aankondigde dat er volgend jaar een referendum komt over aanpassing van de wet. De Ierse abortuswetgeving is de strengste van Europa. Tot 2013 was het beëindigen van een ongeboren leven helemaal verboden. Vier jaar geleden werd de wet aangepast: abortus mag als het leven van de moeder in gevaar is. Het referendum wordt waarschijnlijk in mei of in juni gehouden.Ander nieuws uit de nacht:• In Waalwijk zijn 24 appartementen uren ontruimd geweest vanwege een mogelijk explosief in een flat. De politie ontdekte een verdacht voorwerp na een melding over mishandeling. Rond 04.00 werd duidelijk dat het niet om een explosief ging en dat er geen gevaar was.• Een klein olieverfschilderij van de Franse impressionist Pierre-Auguste Renoir is gestolen in de buurt van Parijs. De geschatte waarde van het doek Portrait d'une jeune fille blonde ligt tussen de 25.000 en 30.000 euro.• De Nederlandse springruiters hebben voor de tweede keer de Fei Nations Cup gewonnen. De ploeg van bondscoach Rob Ehrens kreeg in de finale in Barcelona maar een strafpunt en dat was ruim voldoende voor de zege.Deze dag begint ook Stoptober, een campagne om samen 28 dagen niet te roken in oktober, met het doel om te stoppen met roken. De dag wordt voor de vierde keer in Nederland georganiseerd. Vorig jaar deden 53.000 mensen mee.BinnenlandDeel artikel: