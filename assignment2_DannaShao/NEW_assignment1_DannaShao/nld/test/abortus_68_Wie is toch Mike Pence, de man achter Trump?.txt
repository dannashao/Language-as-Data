Hij is fel tegen tegen het homo-huwelijk en tekende als gouverneur van de staat Indiana een strenge anti-abortuswet. En hij wordt de nieuwe vice-president van de Verenigde Staten: Mike Pence.Achter de mediagenieke Donald Trump viel hij tot nu toe niet erg op. Dus: wie is Mike Pence precies?"Ik ben christen, conservatief en Republikein: in die volgorde." Zo omschreef Pence zichzelf tijdens zijn acceptatiespeech als vice-presidentskandidaat afgelopen juli.En conservatief, dat is hij zeker, vertelt Amerika-deskundige Jeroen Langelaar. "Twee jaar geleden heeft hij een wet ondertekend die bedrijven de ruimte geeft om niet mee te werken aan homohuwelijken. Dat gaat over cateringbedrijven bijvoorbeeld, of locatieverhuurders."Op de wet kwam veel kritiek: inmiddels is hij ook weer afgezwakt.En Pence vond dat er geld gegeven moest worden aan gay conversion therapy: daarin wordt geprobeerd jonge homo's hetero te maken. Die therapie is erg controversieel en in vijf staten verboden.Een conservatieve christen van het platteland. Dat klinkt niet meteen als de logische partner voor de New Yorkse zakenman Trump. Toch is het een verstandige keuze, vindt Amerika-deskundige Bertine Moenaff. "Een running mate wordt vaak gekozen om een presidentskandidaat te complementeren. Dankzij Pence werd Trump opeens een optie voor streng-conservatieve Amerikanen."Dat beaamt Langelaar. "Bij Trump weet je niet of hij echt conservatief is. Tijdens zijn campagne is hij een keer naar de kerk gegaan, maar het is maar de vraag hoe geloofwaardig dat is. Daarom had hij echt een running mate nodig die overtuigend christen is."Toch is het een gekke combinatie, vindt Moenaff. "Het is raar dat iemand die zó erg de conservatieve waarden aanhangt zich aangetrokken voelt tot Trump. Hij heeft alles gedaan wat God verboden heeft en waar Pence eigenlijk op tegen is."In de VS is abortus al jaren legaal, maar de afgelopen tijd zijn er steeds meer wetten ingevoerd die het recht op abortus beperken. Betekent het vice-presidentschap van Pence, die zwaar tegen abortus is, dat het straks weer afgeschaft kan worden?"Waarschijnlijk niet", zegt Langelaar. "Het recht op abortus wordt bepaald door het Hooggerechtshof. Dat is al jaren best conservatief, maar toch is het recht op abortus er doorheen gekomen. Het zou hoogstens iets strenger kunnen worden: dat vrouwen bijvoorbeeld zestien weken de tijd hebben in plaats van twintig. Maar zelfs dat verwacht ik niet direct."Hij is de tweede man van land, maar hoe machtig is Pence nu echt?Eigenlijk valt zijn invloed wel mee, vertelt Moenaff. "Hij mag Trump nu wel adviseren, maar ik verwacht niet dat Trump direct al zijn adviezen zal overnemen. Wel krijgt hij een paar deelonderwerpen toebedeeld. Welke dat worden is nog niet bekend."Er is één situatie waarin Pence wél veel invloed zou krijgen. "Trump is al zeventig jaar oud. Je weet het nooit. Als hij overlijdt, wordt Mike Pence president van de VS. Dan is hij opeens de machtigste man van het land."NOS op 3BuitenlandDeel artikel: