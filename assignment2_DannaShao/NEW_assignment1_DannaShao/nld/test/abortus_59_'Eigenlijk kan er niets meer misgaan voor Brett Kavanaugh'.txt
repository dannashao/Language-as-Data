De Amerikaanse Senaat stemt vandaag naar alle waarschijnlijkheid in met de benoeming van de omstreden Brett Kavanaugh. "Niets staat zijn aanstelling als rechter van het Hooggerechtshof nog in de weg", zegt correspondent Arjen van der Horst.De conservatieve Kavanaugh is door een aantal vrouwen beschuldigd van aanranding of seksueel wangedrag in zijn studententijd. De 53-jarige rechter ontkent deze aantijgingen. De zaak zorgt voor grote ophef in de VS. De afgelopen dagen zijn honderden mensen opgepakt bij protesten, vooral vrouwen, in Washington D.C.Het is de bedoeling dat het besluit uiterlijk zaterdagavond laat wordt genomen, dus zondagochtend vroeg in Nederland. De belangrijkste twijfelaars in de Senaat gingen gisteravond overstag.Omdat de FBI geen sluitend bewijs heeft gevonden voor de beschuldigingen, sprak de gematigde Republikein Susan Collins haar steun uit voor Kavanaugh. De voor haar partij soms dwarsliggende senator van Maine voorkwam in het verleden dat het door president Trump verafschuwde Obamacare werd afgeschaft."Ook een Democratische senator zei dat hij voor Kavanaugh stemt", zegt Van der Horst in het NOS Radio 1 Journaal. "Daarmee zijn 51 van de 100 stemmen binnen; eigenlijk kan er niets meer misgaan."Als het onverwacht 50-50 wordt, dan geeft de stem van vicepresident Pence de doorslag. En hij stemt ongetwijfeld voor de conservatieve kandidaat.Meer weten over de Amerikaanse politiek? Correspondent Arjen van der Horst komt iedere week met nieuwtjes, duiding en achtergronden in de nieuwsbrief Trump Weekly. Abonneer je hier.Een benoeming voor het Hooggerechtshof is voor het leven en dus van vitaal belang voor Trump. "De enige macht die een Amerikaanse president werkelijk heeft om zijn erfenis te bepalen, is een opperrechter benoemen", zegt Amerikadeskundige Ruth Oldenziel in Met Het Oog Op Morgen.De negen rechters van het Hooggerechtshof zijn volgens Oldenziel zeer machtig. "Ze doen uitspraken over grote maatschappelijke kwesties, zoals abortus en burgerrechten. Het is het allerhoogste wat je als rechter kunt bereiken." Met het aantreden van Kavanaugh krijgen de conservatieven de meerderheid in het Hooggerechtshof.Er was een felle politieke strijd tussen de Democraten en Republikeinen over de omstreden kandidaat. President Trump beschuldigde het Democratische kamp van "smerige tactieken". De strijd om de benoeming speelt tegen de achtergrond van de tussentijdse Congres-verkiezingen van volgende maand. De eerste aantijgingen tegen Kavanaugh lekten uit nadat een vrouw hierover een brief had geschreven aan een Democratische senator.Een week geleden opende Trump tijdens een verkiezingsrally het vuur op de "schandelijke" aanval op Kavanaugh:De controverse zal waarschijnlijk leiden tot een hoge opkomst bij de tussentijds verkiezingen op 6 november. Dan gaat Amerika naar de stembus voor het Huis van Afgevaardigden en een deel van de Senaat.De Democraten hebben volgens correspondent Van der Horst nu meer kans om de strijd om het Huis van Afgevaardigden te winnen. Vooral in de overwegend Republikeinse buitenwijken van de grote steden. "Daar zie je dat hoogopgeleide witte vrouwen, die al hun twijfels hebben over Trump, door de hele controverse een extra zetje hebben gekregen om naar de Democraten over te steken", zegt Van der Horst.In de Senaat staan 33 van de 100 zetels op het spel. En de kans lijkt groot dat de Republikeinen hun meerderheid in de Senaat vergroten. 25 van de 33 zetels zijn in handen van de Democraten "dus die hebben meer te verliezen. Want tien van deze zetels zijn van staten die twee jaar geleden op Trump stemden. En daar zijn de Republikeinen boos over hoe de Democraten Kavanaugh hebben behandeld."BuitenlandDeel artikel: