De Britse politicus David Amess is overleden na een steekpartij tijdens een bezoek aan zijn kiesdistrict. Volgens omstanders werd de 69-jarige politicus meerdere keren door een man gestoken. Op dat moment was de parlementariër in een kerk in Leigh-on-Sea voor zijn wekelijkse bijeenkomst met inwoners van zijn kiesdistrict.Kort na het steekincident hielden agenten een 25-jarige verdachte aan die een mes bij zich droeg. Volgens Britse media gaat het om een Brit van Somalische afkomst. The Independent schrijft dat de politie de zaak als een "mogelijke islamitische terreuraanslag" beschouwt. Het onderzoek is in handen van de politie-eenheid die gespecialiseerd is in terrorisme.De politie gaat ervan uit dat de dader alleen handelde en is niet op zoek naar andere verdachten. Over het motief van de aanval is nog niets bekend."We zijn allemaal geschokt en verdrietig", zei premier Johnson na een speciale kabinetszitting tegen de BBC. "Iedereen is diep geraakt". Johnson noemde Amess een van de vriendelijkste en hoffelijkste mensen in de politiek. Op Downing Street 10, de ambtswoning van de premier, hangt de vlag halfstok.Sir David Amess zat namens de Conservatieven in het Britse Lagerhuis. Hij behoorde tot de langstzittende leden van het parlement: sinds 1983 was hij al lid van het Lagerhuis, aanvankelijk voor het kiesdistrict Basildon en sinds 1997 voor Southend West, ten noordoosten van Londen.Speerpunten van Amess waren onder meer dierenwelzijn en het tegengaan van abortus. Ook was hij een fervent voorstander van de brexit. In zijn kiesdistrict maakt hij zich populair omdat hij erin slaagde stadsrechten te verwerven voor de badplaats Southend.In 2016 werd het Verenigd Koninkrijk opgeschrikt door de moord op Labour-parlementariër Jo Cox. Zij werd eveneens aangevallen bij een bezoek aan haar kiesdistrict. De dader, een man met nazisympathieën, kreeg levenslang.Cox' echtgenoot noemt de aanslag op Amess een aanval op de democratie: "Gekozen volksvertegenwoordigers aanvallen is zo laf als het maar kan", twittert hij.Ook de Jo Cox Foundation, die is opgericht ter nagedachtenis van Cox, reageert via Twitter op het nieuws:The Jo Cox Foundation@JoCoxFoundationThe Jo Cox Foundation is horrified to hear the news of the attack on Sir David Amess MP. We are thinking of him, his family and loved ones at this distressing time.15:0515 oktober 2021Verschillende Britse politici reageren geschokt op de aanval op Amess. De Londense burgemeester Sadiq Kahn spreekt van "verschrikkelijk nieuws", evenals LibDem-leider Ed Davey en vicepremier Dominic Raab. Oud-premier David Cameron wenst via sociale media de familie van Amess veel sterkte toe.Labour-parlementariër Darren Jones noemt Amess op Twitter "een van de mooiste en meest toegewijde parlementsleden in het Lagerhuis". Onderwijsminister Nadhim Zahawi zegt dat Amess door velen gemist zal worden en roemt zijn "tomeloze inzet" voor minderbedeelden, de inwoners van zijn kiesdistrict en ook voor dieren.Ook Vera Bergkamp, voorzitter van de Tweede Kamer, deelt haar medeleven:Vera Bergkamp@Vera_BergkampWat een vreselijk nieuws dat David #Amess tijdens een bijeenkomst met zijn kiezers om het leven is gebracht. Ik wens zijn familie, vrienden en zijn collega’s in het @houseofcommons alle sterkte toe met dit verlies. https://t.co/cJ9xy4zBkx16:4215 oktober 2021David Amess was getrouwd en had vijf kinderen.BuitenlandDeel artikel: