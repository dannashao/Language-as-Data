Ieren mogen eind mei stemmen over het versoepelen van de abortuswetgeving. Dat heeft premier Varadkar bekendgemaakt. Als de Ieren voor versoepeling stemmen, mag het parlement vervolgens nieuwe richtlijnen vaststellen.De Ierse wetgeving geldt als de strengste in Europa. Tot 2013 was het beëindigen van het ongeboren leven helemaal verboden. Vijf jaar geleden werd de wet aangepast: abortus mag als het leven van de moeder in gevaar is.De strenge wetgeving werkt abortustoerisme in de hand. Jaarlijks laten duizenden Ierse vrouwen elders een abortus uitvoeren, vooral in Groot-Brittannië. Op een illegale abortus staat in het rooms-katholieke Ierland een maximale celstraf van 14 jaar.Varadkar zegt dat hij campagne gaat voeren voor aanpassing van de wet. Eerder was hij tegenstander van abortus. "Mijn mening is geëvolueerd. Levenservaring doet dat met je", zegt hij daarover.De centrum-rechtse premier werkt al aan de nieuwe abortuswet. Daarin staat dat abortus zonder voorwaarden is toegestaan tot 12 weken na de bevruchting. In Nederland is dat 24 weken.BuitenlandDeel artikel: