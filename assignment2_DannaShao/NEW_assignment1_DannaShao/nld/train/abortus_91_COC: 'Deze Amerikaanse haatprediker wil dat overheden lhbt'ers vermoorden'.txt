COC Nederland wil dat de Amerikaanse prediker Steven Anderson Nederland niet in komt. "Hij roept op tot haat. Hij wil dat overheden lhbt'ers vermoorden en dat lhbt'ers zichzelf een kogel door hun hoofd schieten", zei Philip Tijsma van COC Nederland vanochtend in het NOS Radio 1 Journaal. De lhbti-belangenorganisatie wil dat Nederland hem de toegang weigert.De baptist Anderson spreekt zich geregeld extreem hatelijk uit over onder anderen lhbti'ers. Zo zei hij bij een optreden dat lgbt voor hem staat voor 'Let God Burn Them'. Toen in 2016 in een homobar in Orlando vijftig mensen werden omgebracht, noemde Anderson het in een YouTube-video "goed nieuws dat er vijftig pedofielen minder zijn".Ook is hij fel anti-abortus, tegen het gebruik van condooms, heeft hij president Obama dood gewenst en staat hij erom bekend dat hij de bewijzen voor de Holocaust ter discussie stelt.De prediker, die in 2005 de Faithful Word Baptist Church oprichtte en zich op bijbelteksten beroept, wil op 23 mei in Amsterdam aan soul winning gaan doen. Verder heeft hij een preek gepland. "Details zijn verder niet bekend", zei Tijsma van COC Nederland vanochtend. "Maar dat is voor hem blijkbaar gebruikelijk, zodat de overheid hier geen stokje voor steekt."Over het programma in Amsterdam is Anderson nog vaag, maar zijn plan voor een bezoek aan Stockholm op 29 mei heeft hij wel al uiteengezet. Hij spreekt daar af in lokale restaurants voor ontbijt, lunch en diner af met aanhangers. Tussen het eten door gaan ze de straat op om mensen te bekeren. Aan het eind van de dag gaat hij prediken. Het lijkt er op dat hij iets soortgelijks in Nederland wil doen.Het COC noemt Anderson een "haatprediker" en wil dat hij wordt beschouwd als ongewenste vreemdeling. "Diverse wetten geven Harbers (staatssecretaris van Justitie en Veiligheid, red.) die bevoegdheid als personen een gevaar vormen voor de openbare orde", aldus de belangenorganisatie. Het COC heeft een kopie van de oproep aan de Tweede Kamer en aan burgemeester Halsema gestuurd.Tijsma geeft aan dat Anderson eerder al in andere landen geweerd is. "In het Verenigd Koninkrijk, Zuid-Afrika, Botswana en Jamaica bijvoorbeeld. Dat laatste land is bepaald niet vriendelijk voor lhbt'ers, maar zelfs daar zeiden ze dat dit te ver gaat."De predikant vindt het zelf trouwens overdreven hoe er op zijn uitspraken gereageerd wordt. "Ik predik 156 keer per jaar in mijn kerk. Ieder jaar. Ik predik over allerlei onderwerpen over alles dat in de bijbel staat - 90 procent gaat niet over seksualiteit", zei hij in 2016 tegen The Washington Post nadat hem de toegang tot Zuid-Afrika was ontzegd. Hij benadrukte daarbij wel dat hij achter zijn uitspraken blijft staan.Naast Nederland en Zweden wil de prediker ook naar Ierland afreizen. Ook daar is verzet tegen zijn komst. Ruim 9500 mensen ondertekenden een petitie om hem buiten de deur te houden.BinnenlandDeel artikel: