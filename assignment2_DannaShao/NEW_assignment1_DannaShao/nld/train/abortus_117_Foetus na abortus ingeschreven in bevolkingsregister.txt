Voor zover bekend is voor het eerst een foetus na een abortus ingeschreven als persoon in de Basisregistratie Personen (BRP). Een vrouw die spijt kreeg van de abortus heeft dat met behulp van een advocaat voor elkaar gekregen. Dat meldt het EO-programma Nieuwlicht.Volgens de advocaat van de vrouw, Don Ceder, betekent de registratie dat de overheid erkent dat er sprake was van een mens. Don Ceder is ook fractieleider van de ChristenUnie in Amsterdam.Sinds februari kunnen ouders hun doodgeboren kind laten inschrijven. Dat kan met terugwerkende kracht. Ouders pleitten via een petitie voor wettelijke erkenning dat hun kind had bestaan.In de wet staat dat de duur van de zwangerschap niet relevant is.Presentator van Nieuwlicht Tijs van den Brink zegt erover: "Het rare is wel dat we hier te maken hebben met een foetus die is geaborteerd, die met terugwerkende kracht mens is geworden. Daarmee zegt de wetgever eigenlijk: dit was een mens, of niet?"Volgens D66-Tweede Kamerlid Vera Bergkamp, een van de initiatiefnemers van de wet, is er bewust voor gekozen om de duur van de zwangerschap niet op te nemen. "De wet is gebaseerd op het gevoel dat ouders kunnen hebben. De registratie heeft geen rechtsgevolgen."In juridische zin is er sprake van een mensenleven vanaf het moment dat een kind levend ter wereld is gekomen. Voordat de wet in werking trad, zijn er geen vragen gesteld tijdens het debat over abortus, maar wel is in de schriftelijke voorbereiding gevraagd naar de rechtsgevolgen van de wet. En deze zijn er niet. In de wet staat niet wanneer een foetus een mens is. "Ook dat is een gevoelskwestie", zegt Bergkamp.De vrouw had overigens ook zonder de hulp van een advocaat het kind kunnen laten registreren. Daarvoor zou zij wel moeten voldoen aan de juridische eisen, zoals een document waaruit blijkt dat het kind levenloos ter wereld is gekomen.Abortus is toegestaan tot de 24ste week van de zwangerschap. Daarna is het afbreken van een zwangerschap strafbaar, tenzij er bijzondere omstandigheden zijn, zoals de gezondheid van de vrouw of het ongeboren kind.BinnenlandDeel artikel: