De Franse politica en Holocaustoverlevende Simone Veil is bijgezet in het Panthéon. In een ceremonie begeleidde de president Macron de kisten van Veil en haar in 2013 overleden echtgenoot Antoine naar hun prestigieuze laatste rustplaats.Honderden mensen keken toe hoe de rouwstoet de vorig jaar overleden Veil vanaf de begraafplaats Montparnasse naar het Panthéon overbracht. Ook haar twee zoons waren daarbij aanwezig."Frankrijk hield van Simone Veil", zei Macron in een toespraak. "Zij maakte het ergste mee van de twintigste eeuw en bleef toch vechten om het beter te maken.""We wilden Simone Veil in het Panthéon bijzetten zonder generaties te hoeven wachten. Zo kunnen haar strijd, waardigheid en hoop een kompas blijven in deze moeilijke tijden."In het Panthéon eert "het dankbare vaderland" sinds 1791 grote namen uit de Franse geschiedenis, zoals Voltaire, Rousseau, Victor Hugo en Louis Braille. De Franse president bepaalt wie de eer te beurt valt. Veil is de vierde vrouw die een plekje krijgt.In 1995 was tweevoudig Nobelprijswinnares Marie Curie de eerste vrouw die tussen de "grote mannen" werd bijgezet. Sinds 2014 worden ook de WO II-verzetsstrijders Germaine Tillion en Geneviève de Gaulle-Anthonioz geëerd, maar omdat hun familie hen niet wilde herbegraven, staat er slechts een urn met aarde van hun graf.Veil overleed vorig jaar juni op 89-jarige leeftijd. Ze was in de jaren zeventig minister van Gezondheidszorg; onder haar leiding werd abortus in het land gelegaliseerd.Na haar ministerschap werd ze de eerste vrouwelijke voorzitter van het Europees parlement, van 1979 tot 1983. Daarna bleef ze tien jaar lang Europarlementariër. Ze gold als een pleitbezorger van verregaande samenwerking in Europa.Veil bleef zich altijd inzetten voor de herinnering aan de Holocaust. Als tiener had ze Auschwitz en Bergen-Belsen overleefd, haar ouders en broer werden vermoord. Voorafgaand aan de bijzetting in het Panthéon stond haar kist de afgelopen dagen opgebaard in het Holocaust Monument in Parijs, waar bezoekers afscheid konden nemen.BuitenlandDeel artikel: