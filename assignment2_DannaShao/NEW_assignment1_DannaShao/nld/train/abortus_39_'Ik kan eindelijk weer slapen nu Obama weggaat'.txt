Jet MokRedacteur BuitenlandJet MokRedacteur BuitenlandDe kapperszaak van Charlie zit in een wit, vrijstaand gebouwtje aan de rand van een grote parkeerplaats. Even verderop zit een supermarkt en daarnaast een metalen container, waar jagers hun vangst kunnen inleveren. Dit is Phoenixville, small town Pennsylvania.Binnen is het interieur sinds de jaren zeventig niet meer vernieuwd en knipt Charlie zijn klanten in een ouderwetse kappersstoel: bruin nep-leer met een zware metalen voet. Eerst krijgen ze een zwart schort om, snel even uitgeklopt na de vorige gast, daarna knoopt hij zorgvuldig een wit vloeipapiertje om hun nek. Dan noemt de klant een nummer: het aantal millimeters dat ze willen overhouden aan haar.audiofragment´Ik kan niet wachten tot Trump wat zaken recht zet´Op een grote televisie staat Fox News aan en geeft president Obama een toespraak over de uitkomst van de verkiezingen. Kapper Charlie: "In dit gebied bestaat er veel frustratie over Hillary Clinton en Obama. En dat kwam er vorige week bij de verkiezingen uit." De overwinning van Trump verbaasde hem niks. "Voor de Democraten was het een grote schok, maar ze hadden het kunnen zien aankomen. Er is hier woede, er zijn hier problemen. Als ze hadden geluisterd, dan hadden ze het geweten."De klant in de stoel van kapper Charlie glundert bij het idee dat Obama binnenkort het Witte Huis verlaat. "Ik kan eindelijk weer slapen, nu ik weet dat hij weggaat; dat er een einde komt aan de corruptie." Vol overtuiging stemde hij op Trump. Dat deed niet iedereen in zijn omgeving, geeft hij grif toe. "Daar hebben we wel pittige discussies over gehad, een beetje zoals dat vroeger ging met broers en zussen: knallende ruzie en de volgende dag is het weer goed.” Nu het is beslist, hoopt hij dat de demonstraties in het land ophouden. "Iedereen moet Trump een kans geven."Ik ben geen fan van Obama, maar ik respecteer het feit dat hij president is. Demonstranten die nu de straat op gaan, die respecteren de nieuwe president niet."Weet je wat het is", vult een andere klant aan. "Ik ben geen fan van Obama, maar ik respecteer het feit dat hij president is. Demonstranten die nu de straat op gaan in al die grote steden en daar vlaggen verbranden, die doen dat niet, die respecteren de nieuwe president niet."Het haar van de eerste man is gemillimeterd. Hij springt uit de stoel en legt 20 dollar in de hand van kapper Charlie. De deur piept en kraakt als hij naar buiten loopt. De volgende man gaat zitten. De zaak is in een kwartier tijd volgelopen, Kapper Charlie heeft het druk en gaat direct aan de slag: even de mantel uitkloppen, snel het vloeipapiertje om de hals.De nieuwe gast roept een nummer en Charlie weet wat hij moet doen. Terwijl hij knipt, vertelt de klant wat hij tegen de huidige president heeft: "Obama zegt dat hij van kinderen houdt, maar vindt ondertussen abortus geen probleem. Dan hou je dus niet van kinderen."In een hoekje zit een 92-jarige veteraan. Hij hoort het allemaal aan, maar houdt zich afzijdig van het gesprek. Als jonge jongen vocht hij in de Tweede Wereldoorlog in Japan. Hij is woedend op Trump. "I love war, heeft hij gezegd! Die man heeft niet eens in dienst gezeten. Alleen iemand die nog nooit in een foxhole heeft gezeten kan zoiets zeggen." Op wie hij gestemd heeft, wil de oude man niet zeggen. Maar ook over Hillary Clinton is hij niet te spreken. "Het waren twee vreselijke kandidaten dit jaar."De klant in de stoel van Charlie is het niet met hem eens. "Trump wordt een goede, hij is een zakenman, hij weet wat we nodig hebben." Volgens hem moet Trump nu laten zien dat hij een president is van alle mensen.Een nieuwe klant wandelt binnen. Stokdoof, stokoud, wandelstok. Waar het over gaat, wil hij weten. De man in de stoel herhaalt luid zijn standpunt: "Trump moet laten zien dat hij een president is van alle mensen. En alle mensen moeten hem een kans geven." De oude man knikt, daar is hij het mee eens: "Ik stemde op de loser. Op Clinton, dus. Maar nu steun ik Trump."BuitenlandDeel artikel: