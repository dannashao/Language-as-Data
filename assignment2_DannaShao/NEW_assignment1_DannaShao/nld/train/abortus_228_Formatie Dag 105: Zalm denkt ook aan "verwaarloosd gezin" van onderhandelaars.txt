Er komt een korte vakantie, een bijeenkomst buiten Den Haag en allerlei experts worden opnieuw uitgenodigd om hun visie te geven over de financiën en de stand van Nederland.De derde informateur Gerrit Zalm van VVD-huize wil de vaart erin houden, maar wil niet overhaasten, zo werd duidelijk op zijn eerste persconferentie. Het is inmiddels ruim drie maanden na de Tweede Kamerverkiezingen, maar Zalm wil zorgvuldig werken aan de vorming van een "stabiel duurzaam kabinet".Zalm zet er met vijf vergaderdagen per week een stevig tempo in. Als Rutte niet kan vanwege zijn premierswerk, gaan ze gewoon door en zit VVD-fractievoorzitter Zijlstra er alleen namens zijn partij.Morgen begint de formatie met een nieuwe ontmoeting met de financiële en sociaal-culturele experts van Nederland. De partijleiders van VVD, CDA en D66 hebben hun verhaal al uitgebreid gehoord toen ze enkele weken geleden bezig waren een coalitie met GroenLinks te vormen. Maar Zalm en de ChristenUnie willen hun kijk op Nederland ook goed aanhoren.Volgende week wordt het meteen spannend; dan komen de lastige problemen op tafel, zoals immigratie en immateriële onderwerpen. D66 en de ChristenUnie liggen principieel met elkaar overhoop over onder meer euthanasie, abortus, vrijwillige levensbeëindiging en actieve donorregistratie. En de ChristenUnie lijkt op het gebied van het vluchtelingenbeleid op GroenLinks, de partij die hierover geen overeenstemming kon bereiken met de andere drie partijen.Wat er daarna gebeurt, is onduidelijk. De onderhandelaars gaan er half juli twee dagen op uit, ergens in de buurt van Den Haag, om op een andere plek elkaar eens in de ogen te zien.Eind juli en de eerste week van augustus komt er een zomerstop. "Het gezin wordt ook nogal verwaarloosd en daar houden we ook rekening mee." De politici draaien al lange tijd flinke uren sinds de campagne in januari begon, vindt Zalm. "Er moet ook tijd zijn voor het gezin en vakantie."Zalm ziet het als zijn taak om afspraken te maken over onderwerpen waar je "anders gedoe over krijgt". Hij hoopt dat het regeerakkoord niet te dik wordt, geen honderd pagina's zoals bij zijn vorige informateurschap, bij het tweede paarse kabinet in 1998.Ook hoopt hij dat hij geen honderd dagen nodig heeft. Beloven doet hij niets. Hij houdt er ondertussen wel degelijk rekening mee dat het nieuwe kabinet te laat op het bordes staat om nog een stempel te drukken op de plannen voor 2018. "Ik weet niet wanneer ik klaar ben", zei Zalm.PolitiekDeel artikel: