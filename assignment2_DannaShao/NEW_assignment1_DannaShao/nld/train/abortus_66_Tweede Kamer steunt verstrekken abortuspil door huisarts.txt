Als het aan de Tweede Kamer ligt, mogen in de toekomst ook huisartsen de abortuspil verstrekken. De Kamer stemde met een ruime meerderheid in met een initiatiefwet van GroenLinks, PvdA, D66 en VVD. 104 Kamerleden stemden voor het voorstel en 24 tegen.De initiatiefnemers willen met de wet de keuzevrijheid voor vrouwen vergroten: nu kunnen vrouwen alleen terecht in een kliniek. Het idee achter de wet is dat voor een deel van de vrouwen de drempel om naar de huisarts te gaan lager is dan voor een bezoek aan een kliniek. Voordat huisartsen de pil mogen voorschrijven, moeten ze eerst een verplichte scholing ondergaan.Abortus plegen met een pil kan tot negen weken na het ontstaan van de zwangerschap. Dat is nu zo en verandert niet met het door de Kamer aangenomen voorstel.Bij de stemming bleek dat behalve de partijen van de indieners ook regeringspartij CDA en de oppositiepartijen SP, Partij voor de Dieren, Volt, JA21, de groep-Van Haga, de fractie-Den Haan en een deel van de PVV vóór stemden. De rest van de PVV, Forum voor Democratie, SGP, Denk, BBB en regeringspartij ChristenUnie waren tegen.Het is in korte tijd de tweede verandering die de Tweede Kamer wil aanbrengen in de abortusregels. Vorige maand ging de Kamer akkoord met het schrappen van de verplichte bedenktermijn voor abortus, een initiatiefwet van dezelfde vier partijen. Dat voorstel ligt bij de Eerste Kamer. De senaat zal zich nu ook buigen over de abortuspil.PolitiekDeel artikel: