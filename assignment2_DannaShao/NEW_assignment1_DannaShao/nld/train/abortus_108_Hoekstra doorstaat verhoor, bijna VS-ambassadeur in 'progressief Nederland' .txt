Wouter ZwartCorrespondent Verenigde StatenWouter ZwartCorrespondent Verenigde StatenDe benoeming van Pete Hoekstra als de nieuwe Amerikaanse ambassadeur in Nederland lijkt zo goed als rond. Vanavond kwam hij probleemloos door het verhoor in de Senaatscommissie voor Buitenlandse Zaken. Naar verwachting zal de Senaat komende maand bevestigen dat Hoekstra ambassadeur in Nederland wordt.In een formele maar korte zitting werd Hoekstra nog wel geconfronteerd met zijn conservatieve principes. Het voormalige Republikeinse congreslid is een verklaard tegenstander van het homohuwelijk en het recht op abortus; waarden die in Nederland juist liggen verankerd in de wet. De Democratische senator Chris Murphy vroeg Hoekstra daarom of zijn persoonlijke overtuigingen niet zullen botsen met die van de Nederlandse regering.Hij antwoordde door te wijzen op de lange traditie die de Nederlanders hebben met het bepleiten van universele mensenrechten: "Mijn mening mag dan afwijken van het Nederlandse beleid, maar de waarde die ik hecht aan, en het respect dat ik heb voor ieder individu, komen juist zeer overeen met die van de Nederlanders."Hoekstra voegde eraan toe dat hij als ambassadeur helemaal niet als taak heeft om de besluitvorming in Nederland te beïnvloeden. "Dat beleid kan voor dat land best passend zijn."De Senaatscommissie hield het verhoor van de 63-jarige Hoekstra tegelijk met die van de beoogde ambassadeurs in Duitsland, Frankrijk, Spanje en Zwitserland. De geboren Nederlander (Groningen, 1953) werd gevraagd naar de belangrijkste Amerikaanse prioriteiten in de lage landen (effectief bestuur, veiligheid, gezamenlijke strijd tegen extremisme) en naar de economische samenwerking (landbouw, technologie, watermanagement).Wat niet aan bod kwam waren Hoekstra's scherpe denkbeelden over de migratie van moslims naar Amerika en Europa. Hij is een felle voorstander van het strenge immigratiebeleid van president Trump. Tijdens een paneldiscussie in november 2015 zei hij dat Nederland door vluchtelingen in  chaos wordt gestort.Ook zei hij dat er in ons land  no-gozones bestaan en dat er politici in brand worden gestoken. Voor niets van dat alles werden destijds in de paneldiscussie bewijzen aangedragen. En ook in de Senaatscommissie werd vandaag niet om opheldering gevraagd.Wel benadrukte Hoekstra het belang van het behoud van goede relaties met Nederland, dat bekendstaat als een van Amerika's meest toegewijde bondgenoten. Ook kijkt hij ernaar uit om terug te keren naar het land van zijn ouders.Nu de horde van de Senaatscommissie is genomen, rest alleen nog de officiële stemming in de volledige senaat. Die kan mogelijk volgende week al komen, of anders na een kort reces eind oktober.BinnenlandBuitenlandDeel artikel: