Arthur HuizingaArthur HuizingaWereldkampioen zal hij niet worden. Sterker nog, het zal al een bijzondere prestatie zijn als hij de wegwedstrijd bij de mannen uitrijdt. Toch schrijft Rien Schuurhuis zondag geschiedenis.De 40-jarige Nederlander is namelijk de eerste WK-deelnemer ooit namens het Vaticaan. Met de zegen van paus Franciscus.Schuurhuis is geen priester, groeide niet op binnen de muren van Vaticaanstad en is ook geen lid van de Zwitserse Garde. Hoe komt het dan toch dat hij in deze week in een fraai wit met geel tenue rondrijdt in Wollongong?"Mijn vrouw werkt voor het Vaticaan", is de verklaring van Schuurhuis. Om precies te zijn: zijn partner is de Australische ambassadeur bij de Heilige Stoel."Iedereen die betrokken is bij het Vaticaan en directe familieleden heeft, kan lid worden van Athletica Vaticana, de overkoepelende sportorganisatie van het Vaticaan. Vandaar dat ik lid kon worden. En nu het WK, als hoogtepunt. Ik kan het nog altijd niet geloven."Wie Schuurhuis deze week zelf wil spreken, kan het beste langs de route gaan staan. De Vaticaanse sportbond houdt de meeste interviews af. Maar eenmaal op de openbare weg is de 1.95 meter lange wielrenner moeilijk te missen.En zelf kijkt Schuurhuis zijn ogen uit. Zo kwam Wout van Aert al even buurten bij een trainingsritje. "Het WK is nooit een optie geweest om over te durven dromen. Ik knijp mezelf elke dag om te zien of dit een droom is, maar het lijkt echt waar te zijn."Schuurhuis werd geboren in Groningen, groeide op in Hoofddorp en studeerde Industrieel Ontwerpen in Delft. Daar ging hij fanatiek wielrennen, bij studentenwielerclub WTOS (Wij Trainen Ons Suf).Zijn leven kreeg een verrassende wending toen hij de Australische Chiara Porro, die ook in Leiden studeerde, ontmoette tijdens een stage in Milaan. Als diplomate namens Australië werd Porro uitgezonden naar onder meer India en de Pacifische eilandengroep West-Caledonië.Schuurhuis volgde. Maar stilzitten deed Schuurhuis niet. Integendeel.Vanuit New Delhi was hij een van de oprichters van een bedrijf dat alle benodigdheden voor 3D-printers levert. Hij was zelfs even de targetman van Simla Youngs uit New Delhi, op het vierde niveau van het Indiase voetbal.Zijn grote liefde bleef echter de fiets. In de Australische Herald Sun Tour reed hij in een peloton met mannen als Cadel Evans, Mads Pedersen en Esteban Chaves.Hij koerste in Indonesië en Maleisië en stal de show in de Ronde van Nieuw-Caledonië. En in 2019 schreef hij de Ronde van Tahiti zelfs op zijn naam.Hij koerste op de mooiste plekken van de wereld, maar niet in Europa. In 2016 maakte hij een uitzondering en deed mee aan het NK in Alkmaar, een koers die hij voortijdig eindigde na een crash met AD-journalist Thijs Zonneveld.Enkele jaren later was hij ook present bij het NK tijdrijden in Emmen. Daarbij kwam zijn achtergrond als industrieel ontwerper goed van pas. "De extensies van mijn tijdritstuur heb ik zelf ontworpen en geprint. En het was een mooi doel om voor te trainen in Rome."Hij werd 40ste op 5.16 van winnaar Tom Dumoulin. Dezelfde Dumoulin die hij eerder deze week in Wollongong tegen het lijf liep.Schuurhuis: "Het was niet mijn beste resultaat, maar meedoen is soms belangrijker dan winnen."Dat zal zondag ook zo zijn bij de wereldkampioenschappen op de weg, als hij zich opeens tussen Mathieu van der Poel, Julian Alaphilippe en Tadej Pogacar staande moet houden. "We gaan kijken hoe lang ik aan kan klampen. Ik ga alles uit mezelf halen om er zo lang mogelijk bij te zitten."Athletica Vaticana is een initiatief geweest van de paus in 2019. "Het doel is om inclusiviteit en broederschap te promoten. Op het sportveld of zoals nu op de weg is iedereen gelijk. Iedereen heeft hetzelfde doel: het beste uit zichzelf te halen."Bij het WK in Leuven werd de pauselijke staat officieel lid van de internationale wielerunie UCI. De wielerbond was de eerste, daarna volgden taekwondo en padel. En de gesprekken lopen met de IAAF, de internationale atletiekfederatie. Het doel: een Vaticaanse afvaardiging op de Olympische Spelen.Dat het Vaticaan zich mengt in de wereld van het profwielrennen is niet nieuw. Aan het begin van de jaren negentig was het Vaticaan met paus Johannes Paulus II zelfs sponsor van een Italiaanse wielerploeg, Amore & Vita.Journalist Ruurd Edens ging op zoek naar de oprichter van die ploeg en kwam terecht bij een autodealer in Lucca. "Ivano Fanini heet de beste man", vertelt Edens, die zijn bevindingen beschreef in een prachtig verhaal in wielertijdschrift De Muur. "Hij verkoopt tweedehands auto's, maar eigenlijk is zijn showroom een soort wielermuseum. Aan de muur hangt een enorme foto van paus Johannes Paulus II die zijn ploeg de zegen geeft, zoals hij elk jaar aan het begin van het seizoen deed."Onder paus Johannes Paulus II werden de deuren van het Vaticaan geopend naar de wereld. Fanini zag zijn kans schoon en via een bekende van hem, Don Franco Baroni, kreeg hij het Vaticaan zover om zijn wielerploeg te sponsoren.Maar wat moest er op het shirt staan? "Fanini dacht dat het een goed idee zou zijn om met 'No all' aborto' ('Nee tegen abortus') op het shirt te rijden. De paus vond het prachtig, maar bij een van de eerste koersen van het jaar werden de renners door woedende demontranten besmeurd met rode verf. Zo'n shirt, vol rode verfvlekken, hangt ingelijst in de showroom in Lucca."Na dat publicitaire debacle werd de ploeg omgedoopt tot 'Amore & Vita' (Liefde en Leven). Anno 2022 bestaat de ploeg nog altijd, al heeft het Vaticaan sinds de vorige paus Benedictus niets meer met de ploeg van doen.Tegenwoordig staat Amore & Vita - nog altijd geleid door de familie Fanini - geregistreerd als Oekraïens.De huidige paus Franciscus staat evenmin bekend als wielerliefhebber. Eerder als voetbalfan, niet gek voor een geestelijke uit het land van Alfredo Di Stefano, Diego Maradona en Lionel Messi.Schuurhuis ging in 2020 met zijn twee zonen Tomas en George bij hem op audiëntie. Maar weet de paus dat hij zondag het WK wielrennen betwist? "Dat weet ik eigenlijk niet. Wellicht."Over zijn kansen maakt Schuurhuis zich geen illusies. Wie hem in beeld wil zien, kan vannacht maar beter vroeg inschakelen. "Ik ben niet echt een klimmer en dit WK is niet het beste daarvoor", vertelt hij."Na 25 kilometer krijgen we Mount Keira en die is in het begin echt heel steil. Ik houd mijn hart vast voor die klim. Als ik daar mee kan, dan ben ik al blij. Het zal sowieso een mooie dag worden."WielrennenDeel artikel: