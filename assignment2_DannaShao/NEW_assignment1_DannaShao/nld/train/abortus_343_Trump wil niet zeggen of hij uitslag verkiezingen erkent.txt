Donald Trump wil voorlopig niet zeggen of hij zich zal neerleggen bij de uitslag van de Amerikaanse presidentsverkiezingen. In het derde en laatste verkiezingsdebat werd hem gevraagd of hij het verkiezingsresultaat zal aanvaarden als dat slecht voor hem uitpakt. "Daar kan ik dan pas over oordelen. Ik houd jullie in spanning", zei Trump.De afgelopen dagen herhaalde hij keer op keer in zijn speeches dat er grootschalige fraude bij deze verkiezingen wordt gepleegd. Tijdens het debat zei hij dat de media vreselijk oneerlijk tegen hem zijn, maar dat de kiezers dat wel doorhebben. Ook zouden miljoenen mensen als kiezers geregistreerd zijn die helemaal niet mogen stemmen. Hij gaf voor beide beschuldigingen verder geen bewijs.Volgens correspondent Arjen van der Horst zijn het unieke uitspraken van Trump: "Nog nooit heeft een presidentskandidaat van tevoren gezegd dat de uitslag niet te vertrouwen is."Telkens als Donald niet krijgt wat hij wil, zegt hij dat hij wordt tegengewerkt.Hillary Clinton sprak meteen haar afschuw uit. "Hij maakt onze democratie zwart." Ze noemde Trump "de gevaarlijkste kandidaat voor het Witte Huis in de moderne Amerikaanse geschiedenis"."Telkens als Donald niet krijgt wat hij wil, zegt hij dat hij wordt tegengewerkt", aldus Clinton. "Toen de FBI geen zaak zag in mijn e-mails, werkte de FBI tegen. Toen hij voorverkiezingen verloor, werkte de Republikeinse Partij tegen. Toen hij werd aangeklaagd voor Trump University, werkten de rechters tegen. Toen hij drie jaar achter elkaar geen Emmy kreeg voor zijn tv-programma, werkten de Emmy's tegen.""Die had ik moeten winnen", voegde Trump snel toe.Eerder had Clinton Trump ervan beschuldigd een marionet te zijn van de Russische president Poetin. "Je bent zelf de marionet", wierp Trump tegen. "Ik ken Poetin niet. Hij heeft aardige dingen over me gezegd, maar we zijn geen goede vrienden. Zij mag hem gewoon niet omdat hij altijd slimmer is geweest dan zij."Volgens Clinton zit de Russische president achter het hacken van de mailbox van haar campagneleider John Podesta. Die e-mails worden beetje voor beetje vrijgegeven door WikiLeaks. Ze noemde het buitengewoon verontrustend dat een buitenlandse mogendheid de Amerikaanse verkiezingen probeert te be√Ønvloeden.Het debat in Las Vegas ging verder over grote onderwerpen als immigratie, de economie, de begroting en de koers van het Hooggerechtshof. Trump verwacht dat het hof abortus zal verbieden als hij president wordt. Hij beloofde dat hij conservatieve opperrechters zal benoemen die tegen abortus zijn.Abortus in de Verenigde Staten is legaal sinds het hof uitspraak deed in de zaak Roe vs. Wade in 1973. Clinton is voor het recht op abortus. De Democrate zei dat ze vindt dat de Amerikaanse overheid zich niet moet bemoeien met dit soort persoonlijke beslissingen van vrouwen.Voor meer video's over de Amerikaanse verkiezingen, ga naar onze speciale site van NOS The Series:BuitenlandDeel artikel: