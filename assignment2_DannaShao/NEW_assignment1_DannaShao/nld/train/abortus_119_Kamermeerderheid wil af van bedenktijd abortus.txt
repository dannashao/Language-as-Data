De bedenktijd van vijf dagen voor vrouwen die voor een abortus kiezen, is wat een ruime Kamermeerderheid betreft van de baan.Het voorstel van GroenLinks en PvdA om de verplichte bedenktijd te schrappen is met 119 van de 150 stemmen aangenomen. Ook VVD, PVV, SP, D66, Partij voor de Dieren, 50Plus, Forum voor Democratie, Krol en Van Kooten stemden voor. CDA, Denk, ChristenUnie en SGP stemden vanavond tegen.Het voorstel is de afgelopen jaren vaker in stemming gebracht, maar haalde nooit een meerderheid.Het demissionaire kabinet heeft al aangegeven vlak voor de verkiezingen niet met een wijziging van de abortuswetgeving, een medisch-ethische kwestie, aan het werk te gaan. Het blijft dus de vraag hoe snel het besluit van de huidige Tweede Kamer in de praktijk wordt gebracht.De initiatiefnemers zijn ondanks deze slag om de arm blij met de uitkomst. Tweede Kamerlid Ellemeet van GroenLinks: "Dit is een mooie en sterke stap in het verstevigen van het recht voor vrouwen om zelf op hun eigen tempo en eigen manier keuzes te kunnen maken."Kamerlid en lijsttrekker van de PvdA Ploumen: "Wat een belangrijke dag. Eindelijk steunt een Kamermeerderheid ons plan om de bedenktijd voor abortus te schrappen."De wet - officieel de Wet afbreking zwangerschap (Wafz) - bepaalt dat wie een abortus wil, vijf dagen na het contact met een arts moet wachten voor de behandeling uitgevoerd wordt.Voor veel zwangeren is de beraadtermijn belastend, zo bleek uit een evaluatie van de wet door onderzoeksbureau Pro Facto en het Amsterdams Universitair Medisch Centrum vorig jaar. De grootste groep zei zelf al over de beslissing te hebben nagedacht en wil niet dat de behandeling wordt uitgesteld.De Kamer nam vanavond ook een motie aan om anticonceptie in het basispakket op te nemen. De overweging daarbij is dat de kosten bij anticonceptie niet mogen meespelen. Ook hiervoor geldt dat het volgende kabinet daarover een definitief besluit moet nemen.PolitiekDeel artikel: