Jeroen de JagerVerslaggeverJeroen de JagerVerslaggeverDagelijks heeft ze contact met vrouwen in de Arabische wereld die een abortus willen. Vanachter haar computer aan de keukentafel in Emmen beantwoordt de Syrische Nour Saadi vragen die ze binnenkrijgt via de site van de abortusorganisatie Women on Web. "Per maand ontvang ik 150 tot 200 mails", vertelt de 50-jarige arts in Nieuws en Co.De top-3 van landen waar de mails vandaan komen, bestaat uit Saudi-Arabië, Marokko en de Verenigde Arabische Emiraten. In vrijwel alle Arabische landen is abortus verboden tenzij het leven van de vrouw in gevaar is. Saadi denkt dat er relatief veel mails uit deze drie landen komen omdat de kwaliteit van het internet daar relatief goed is.Een vrouw uit Qatar is bang dat zij de gevangenis in moet, de straf die in Qatar staat op ongehuwd een kind krijgen. "Ik ben de enige kostwinner van mijn familie," mailt de vrouw, "Mijn grootste fout is dat ik een man vertrouwde die mijn leven kapot heeft gemaakt. Ik heb er heel veel spijt van."Saadi krijgt berichten van vrouwen uit elk denkbaar Arabisch land. Zo mailt een vrouw uit Libië: "Alsjeblieft help me. Ik heb geen geld, omdat Libië in oorlog is. Ik heb een abortus nodig en hier zijn geen mogelijkheden voor een veilige abortus."Een vluchteling uit Soedan mailt Nour een noodkreet: "Ik ben een vluchteling in Soedan en ben ongewenst zwanger. Er is niemand die me kan helpen. Alsjeblieft help me voordat mijn familie mij doodt."Iemand moet deze vrouwen helpen en toevallig ben ik dat nu.Nour Saadi, die voordat ze naar Nederland vluchtte als arts in Syrië werkte, kent de verhalen van vrouwen die zelf aan de slag gaan met gevaarlijke kruidenmiddeltjes, naalden en het heel hard op de buik slaan."De vrouwen hebben vooral vragen over hoe ze een veilige abortus kunnen krijgen", zegt Saadi. "In de meeste gevallen onderzoek ik dan of ze in aanmerking komen voor een medische abortus met pillen." Zo'n abortus kun je uitvoeren met bepaalde maagzweerpillen die in de meeste landen via de apotheek verkrijgbaar zijn.Mocht dat niet het geval zijn, dan biedt Women on Web nog alternatieven aan. De organisatie werkt samen met een apotheek in India die abortuspillen verstuurt naar vrouwen in landen waar abortus niet legaal is. In de Arabische wereld komen die pillen bijna altijd aan bij de vrouwen.Daarnaast helpen zij vrouwen met het vinden van een kliniek of arts, die een veilige (illegale) abortus kan uitvoeren. In sommige landen bestaan ondergrondse netwerken. De meeste Arabische vrouwen worden echter geholpen bij klinieken in Turkije of Europa.Vier jaar geleden belandde Saadi met man en twee kinderen als vluchteling in Nederland. Eerder was ze in Aleppo tijdens een workshop al in contact gekomen met het werk van Women on Web. Dus toen ze klaar was met haar taalcursus en aan het werk wilde, begon ze aan een vertaling van de website naar het Arabisch en werd ze de helpdesk voor de Arabische wereld. Vanaf dat moment groeide het aantal verzoeken. "Iemand moet deze vrouwen helpen en toevallig ben ik dat nu."Jaarlijks zijn er volgens de Wereldgezondheidsorganisatie WHO 42 miljoen vrouwen die hun zwangerschap voortijdig afbreken. 20 miljoen doen dat op een onveilige manier, waardoor er volgens diezelfde WHO 47.000 vrouwen onnodig overlijden.Daarom is het volgens Saadi belangrijk dat de vrouwen terechtkunnen bij Women on Web. "En zo'n medische abortus is echt veilig, dat zegt de Wereldgezondheidsorganisatie ook", zegt ze. "En ik heb zelf ook nog nooit gehoord dat iemand iets is overkomen."BinnenlandDeel artikel: