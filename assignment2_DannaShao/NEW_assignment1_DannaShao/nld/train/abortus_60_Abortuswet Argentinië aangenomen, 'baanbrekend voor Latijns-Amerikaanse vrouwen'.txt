In Argentinië is een nieuwe abortuswet aangenomen, na een marathondebat van ruim twaalf uur in de Argentijnse Senaat. De nieuwe wet maakt abortus legaal tot de veertiende week van de zwangerschap. Het betekent een grote overwinning voor de pro-abortusbeweging in het overwegend katholieke Argentinië.Onder de vorige abortuswet was abortus alleen toegestaan als een vrouw slachtoffer was van verkrachting of door de zwangerschap grote gezondheidsrisico's zou lopen. Nu de nieuwe wet is aangenomen mag elke vrouw op eigen verzoek een abortus aanvragen zonder aan voorwaarden te voldoen.Het is een baanbrekend moment voor vrouwen in Argentinië, zegt Maite Karstanje. Ze werkt voor de Argentijnse vrouwenrechtenorganisatie ELA en volgde het debat in Buenos Aires. "Er was een luid gegil toen de stemming erdoor kwam", beschrijft ze in het NOS Radio 1 Journaal. "Veel mensen zijn de hele nacht op het plein bij het Congresgebouw gebleven. Iedereen is ontzettend blij."Circa 38.000 Argentijnse vrouwen belanden jaarlijks in het ziekenhuis na complicaties door een illegale abortus, stelt de Argentijnse overheid. Duizenden van hen zijn in de loop der tijd overleden. President Fernández spreekt van een "serieuze volksgezondheidskwestie". Karstanje: "Dat de wet nu in aangenomen is het resultaat van een strijd die tientallen jaren door Argentijnse vrouwen is gevoerd."In 2018 stemde een meerderheid van het Congres ook voor de nieuwe abortuswet, maar toen hield de Senaat dit nog tegen. Ook nu was het tot het laatste moment onzeker of de wet erdoorheen zou komen, zegt Karstanje. In het overwegend katholieke land zijn ook veel tegenstanders van abortus. Ze gingen de straat op om te demonstreren tegen de wet. "Er wordt geen rekening gehouden met de psychische gevolgen op de lange termijn", zegt een van de anti-abortus demonstranten.Aanhangers van de pro-abortusbeweging vieren feest en de anti-abortus demonstranten laten ook van zich horen in Buenos Aires:In de aanloop naar de stemming riep de katholieke kerk de senatoren op om tegen de ruimere abortusregels te stemmen. Paus Franciscus, die geboren is in Argentinië, schreef op Twitter: "Elk afgedankt kind is een kind van God."Uiteindelijk werd de wet in de Senaat aangenomen met 38 tegen 29 stemmen. Hiermee loopt Argentinië voor op buurlanden in Latijns-Amerika. Tot nu toe was alleen in Cuba, Uruguay en Mexico-Stad het plegen van abortus legaal.Karstanje: "Hoewel er op dit moment vooral conservatieve regeringen aan de macht zijn, denk ik dat dit in de regio een impuls kan zijn voor vrouwenrechten. Het is een euforisch moment."BuitenlandDeel artikel: