"Ik ben christen, conservatief en Republikein. En wel in die volgorde." Met die woorden introduceerde Mike Pence zichzelf op een politieke bijeenkomst in 2010 in Washington. Amerikaanse media weten vrijwel zeker dat Donald Trump hem zal benoemen tot zijn running mate, de kandidaat voor het vice-presidentschap.Afgelopen nacht liet Trump weten dat hij de aankondiging, aanvankelijk gepland voor vandaag, heeft uitgesteld vanwege de aanslag in Frankrijk."De campagnewoordvoerders van Trump zeggen dat er nog geen beslissend telefoontje is gepleegd", zegt correspondent Wouter Zwart. "Hoe dan ook, een van de medewerkers van Pence zat vanmiddag al in het vliegtuig van Indianapolis naar new York, waar Trump morgen zijn running mate zal bekendmaken."De 57-jarige Pence is gouverneur van Indiana, de staat waar hij opgroeide als kind van Democratische ouders. Hij studeerde geschiedenis en rechten en werkte enkele jaren als advocaat.Na enkele mislukte pogingen om in het Congres te komen, gooide hij in de jaren 90 het roer om en ging werken als radiopresentator. Tot 1999 presenteerde hij de Mike Pence Show, een praatprogramma dat op achttien radiostations in Indiana werd uitgezonden.Hoewel hij bij de verkiezingen in 1980 nog op de Democraat Jimmy Carter stemde, liet hij zich later inspireren door de Republikein Ronald Reagan. In 2000 nam zijn politieke carrière alsnog een vlucht toen hij namens de Republikeinen werd gekozen in het Huis van Afgevaardigden. Sinds 2013 is hij gouverneur van Indiana.Pence is uitgesproken conservatief, met name op gebied van abortus en homorechten. In 2015 ondertekende hij een wet waardoor bedrijven in Indiana homoseksuele klanten mogen weigeren.Pence is niet spannend, maar hij kan wel brede lagen aanspreken binnen de Republikeinen.Ondanks zijn uitgesproken ideeën treedt Pence niet vaak op de voorgrond. In dat licht mag de keuze voor Pence verrassend worden genoemd. "Ik wil een vechter, die aanvallen op mij kan afslaan", zei Trump nog deze week in The Wall Street Journal."Lang zei Trump inderdaad dat hij op zoek was naar een 'attack dog', een agressieve, energieke running mate", zegt Zwart. "Maar niet al zijn adviseurs vonden dat een verstandige strategie, net als veel leidende figuren binnen de Republikeinse Partij."Mike Pence geldt dan ook als het rustige, traditionele alternatief. "Spannend is hij niet, maar wel iemand met een trouwe conservatief-christelijke achterban, die brede lagen van de partij kan aanspreken. Hij is nu gouverneur, maar heeft ook twaalf jaar in het Huis van Afgevaardigden gezeten. Die ervaring met het politieke establishment in Washington DC kan de politiek onervaren Trump goed gebruiken."Zwart wijst ook op problemen die kunnen ontstaan tussen Trump en Pence. "Pence heeft zijn steun uitgesproken voor vrijhandelsverdragen als TTIP, terwijl Trump zijn afkeer van handelsverdragen juist een van de grote economische speerpunten van zijn campagne heeft gemaakt. Ook noemde Pence de uitspraken van Trump over moslims beledigend en ongrondwettig."Toch zeggen de meeste Amerikaanse media dat Trump met de keuze voor Pence de veilige weg bewandelt. "Pence zal Trump niet snel in verlegenheid brengen", schrijft The New York Times. Of Trump daadwerkelijk gaat voor Pence of toch een andere running mate kiest, weten we binnenkort.BuitenlandDeel artikel: