De enige abortuskliniek van Missouri mag openblijven, hoewel de vergunning om middernacht afloopt. De gezondheidsdienst van de Amerikaanse staat wil de vergunning niet verlengen omdat de kliniek de gezondheid van vrouwen niet voldoende zou beschermen.Daarmee zou Missouri de eerste staat zijn waar geen enkele abortuskliniek meer is. Wel ligt 14 kilometer van de kliniek in St. Louis, net in de staat Illinois, een andere kliniek.De organisatie Planned Parenthood, die de kliniek beheert, spande een rechtszaak aan tegen het besluit van de gezondheidsdienst. De rechter geeft de organisatie nu gelijk. De kliniek mag in elk geval tot 4 juni abortussen uitvoeren, wanneer een nieuwe rechtszitting staat gepland.VS-correspondent Arjen van der Horst maakte gisteren deze reportage over de kliniek in Missouri:Het recht op abortus staat in een groot deel van de Verenigde Staten onder druk. Conservatieve staten voeren steeds strengere regels in voor abortusklinieken of verbieden abortus volledig, ook als een vrouw zwanger is geraakt door incest of verkrachting.Woensdag gebeurde dat nog in de zuidelijke staat Louisiana. Daar werd een wet aangenomen die abortus verbiedt vanaf het moment dat de hartslag van een foetus kan worden gemeten. Dat laatste wordt overigens door experts bestreden. Zij vinden dat er geen sprake is van een hartslag van een foetus, maar van een elektrische puls in een piepklein klompje cellen van een embryo.Naar aanleiding van een strenge abortuswet die twee weken geleden in Alabama werd aangenomen, deelden vrouwen met de hashtag #YouKnowMe hun abortusverhaal. Ze riepen andere vrouwen op om baas over hun eigen lichaam te zijn."Nu president Trump twee ultraconservatieve rechters heeft aangesteld in het Hooggerechtshof, voelen anti-abortusactivisten dat ze de wind in de rug hebben", zegt VS-correspondent Marieke de Vries.Dat zit zo: door een uitspraak van het Hooggerechtshof werd in 1973 het recht op abortus vastgelegd. De strenge wetten die nu in sommige staten worden ingevoerd, lijken daarmee in strijd. Voorstanders van abortus willen die wetten tot aan het Hooggerechtshof gaan aanvechten. Omdat daar nu een conservatieve meerderheid zit, is de kans groter dat de uitspraak uit 1973 wordt herroepen.De zaak 'Roe versus Wade' uit 1973 markeert de legalisering van abortus in de Verenigde Staten. De rechtszaak is vernoemd naar de alleenstaande moeder Jane Roe - de schuilnaam van Norma McCorvey - en officier van justitie Henry Wade. McCorvey was in 1969 voor de derde keer zwanger en wilde een abortus, maar dat kon niet in haar thuisstaat Texas. Ze kreeg hulp van twee advocaten die abortus wilden legaliseren. Dat lukte uiteindelijk bij het Hooggerechtshof, drie jaar later. Voor een abortus was het voor McCorvey toen al veel te laat. Later werd zij juist anti-abortusactivist.Er zijn overigens ook staten die nu juist wetten aannemen om het recht op abortus te beschermen, zegt De Vries. "In de staat New York is in januari een wet aangenomen waardoor een abortus ook later in de zwangerschap mogelijk blijft. Ook nog na 24 weken, als de foetus bijvoorbeeld niet levensvatbaar is of de gezondheid van de moeder in gevaar is."Ook sommige bedrijven ondernemen actie. Disney, Netflix en WarnerMedia hebben bijvoorbeeld aangegeven geen opnames meer te willen maken in de staat Georgia als abortus daar verboden wordt, zoals de gouverneur van plan is.Georgia was de laatste jaren erg in trek bij filmmakers, omdat ze daar flinke subsidies konden krijgen om er opnames te maken. Disney nam in Georgia bijvoorbeeld sc√®nes op van Black Panther, Netflix liet er onder meer de series Stranger Things en Ozark filmen."In de strijd worden nu dus ook boycots ingezet", zegt correspondent De Vries. "Het gaat van beide zijden hard tegen hard."BuitenlandDeel artikel: