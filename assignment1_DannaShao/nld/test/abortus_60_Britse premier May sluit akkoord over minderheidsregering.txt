In Londen zijn premier May en de leider van de Noord-Ierse protestantse partij DUP het eens geworden over samenwerking. Na de pyrrusoverwinning van de Conservatieve Partij begin deze maand heeft May geen meerderheid meer in het parlement.De premier en de DUP waren in overleg sinds de verkiezingsuitslag op 9 juni. May heeft de tien zetels van de Noord-Ierse partij nodig om wetsvoorstellen door het Lagerhuis te krijgen. Zo staat later deze week een belangrijke stemming op de agenda van het parlement over de Queen's Speech. De Noord-Ierse partij zal de Conservatieven ook steunen bij de brexit.Er is geen sprake van een formele coalitie. De partij van DUP-leider Arlene Foster steunt Mays minderheidsregering. Het akkoord levert de DUP de komende twee jaar 1 miljard pond extra aan financiële steun voor Noord-Ierland op. Het wordt onder meer besteed aan gezondheidszorg, onderwijs en infrastructuur.Volgens correspondent Tim de Wit maakte Foster een zeer triomfantelijke indruk na afloop van de onderhandelingen. "Ze heeft in haar ogen een zeer goed akkoord eruit gesleept. Een hoop geld toegezegd gekregen in ruil voor de gedoogconstructie."Door de steun van de unionisten heeft May nu een effectieve meerderheid van 13 zetels in het 650 zetels tellende parlement. Dat komt onder meer doordat een andere Noord-Ierse partij, Sinn Féin, zijn gewonnen zetels in Londen principieel niet inneemt.Mays machtsbasis is nog steeds niet te benijden, zegt De Wit. Hij benadrukt dat het maar een krappe meerderheid is. Een kleine groep conservatieve parlementariërs kan daardoor de premier en haar regering onder druk zetten. "De vraag is natuurlijk: hoe lang gaat ze dit op deze manier volhouden? Er hoeven maar een paar ingewikkelde onderwerpen op tafel te komen en dan zou ze zomaar in gevaar kunnen komen."DUP-leider Arlene Foster meldde vanochtend al dat een akkoord binnen handbereik was. Tegen Sky News zei Foster dat een akkoord tussen haar partij en de Conservatieve Partij ook goed is voor Noord-Ierland. Daar is sprake van een patstelling na de laatste verkiezingen.De Noord-Ierse regering viel in januari na een ruzie tussen DUP en Sinn Féin over een initiatief voor groene energie. De premier trad af waarna in maart in Noord-Ierland verkiezingen werden gehouden. Sindsdien konden de partijen niet tot overeenstemming komen. Ze hebben nu van Londen tot vrijdag gekregen om een akkoord te bereiken. Anders worden ze weer onder centraal bestuur geplaatst.Anderen hebben gewaarschuwd dat een deal tussen de Conservatieven en de DUP averechts kan werken. Zo is oud-premier John Major bang dat het akkoord de situatie in Noord-Ierland juist bemoeilijkt, Sommige parlementariërs zijn bang dat de conservatieve DUP-standpunten wat betreft abortus en het homohuwelijk op de lange termijn de Conservatieve Partij kunnen schaden.BuitenlandDeel artikel: