Zwangere vrouwen worden nog altijd geïntimideerd door activisten bij abortusklinieken. Dat zeggen het Humanistisch Verbond en het feministisch platform De Bovengrondse na navraag bij de klinieken. De organisaties willen dat er bufferzones komen om zwangere vrouwen en demonstranten te scheiden.Voor de deur van abortusklinieken worden vrouwen aangesproken door anti-abortusactivisten. Volgens directeur Christa Compas van het Humanistisch Verbond worden ze veroordeeld en geïntimideerd. "Ze krijgen foetuspoppetjes in hun handen gedrukt en de demonstranten laten foto's zien van hoe een abortus er volgens hen aan toegaat", zegt Compas in het NOS Radio 1 Journaal.Schreeuw om Leven, een van circa zeven organisaties die bij de klinieken demonstreren, zegt dat er geen sprake is van intimidatie.De directeur van Schreeuw om Leven, Kees van Helden, begrijpt niets van de klacht van het Humanistisch Verbond. "Als de vrouwen bij de kliniek aankomen, vragen we alleen of ze met ons in gesprek willen. Als ze dat niet willen, laten we ze doorlopen. We hebben ook geen foto's bij ons."Volgens Van Helden willen juist steeds meer vrouwen in gesprek met de activisten en waren er onlangs nog drie mensen die na zo'n gesprek afzagen van hun bezoek aan kliniek. Ook wordt de stichting in sommige gevallen door de klinieken zelf benaderd om hulp te bieden aan vrouwen, aldus Schreeuw om Leven.Minister De Jonge zei vorig jaar in de Tweede Kamer dat hij zich zorgen maakt over de intimidatie bij abortusklinieken en hij wil gemeenten steunen die een bufferzone in willen instellen. "Wij hebben vorige week met elf van veertien klinieken gebeld en die zeggen dat de situatie nog altijd hetzelfde is of erger is geworden", zegt Compas van het Humanistisch Verbond.Die vereniging heeft samen met De Bovengrondse het initiatief genomen om bezoekers van abortusklinieken te begeleiden. De zogeheten buddy's gaan met de vrouwen mee naar de kliniek om ze te steunen. Vrouwen die dit willen, kunnen zich aanmelden via de website van de organisaties.Compas doet ook een beroep op gemeenten en burgemeesters om de intimidatie bij de klinieken te stoppen. "De demonstranten moeten nu soms aan de andere kant van de weg gaan staan, maar dat is niet voldoende. Er moeten bufferzones komen waardoor ze buiten gezichts- en gehoorafstand blijven."Kees van Helden zegt dat hij vanuit gemeenten helemaal geen klachten heeft gekregen over het gedrag van de activisten. "We zijn in de gemeente Utrecht een tijd geobserveerd, maar er is geen enkele overtreding geconstateerd. Als de klinieken last hebben van activisten, dan moeten ze naar de politie gaan."BinnenlandDeel artikel: