De verkiezingen voor een Senaatszetel in de Amerikaanse staat Alabama zijn gewonnen door de Democraat Doug Jones. Hij won van de omstreden Republikein Roy Moore (70), die de afgelopen weken door meerdere vrouwen is beschuldigd van seksueel wangedrag maar toch de steun had van president Trump.De winst van de Democraat Jones (63) betekent een gevoelige nederlaag voor Trump en zijn partij. De conservatieve zuidelijke staat zou normaal gesproken een prooi moeten zijn voor de Republikeinen. Trump won de staat bij de presidentsverkiezingen van 2016 met overmacht tegen Hillary Clinton.Correspondent Wouter Zwart spreekt van een historische uitslag. "Het is een dieprode staat waar de Democraten de afgelopen 25 jaar geen enkele verkiezing van belang hebben gewonnen." Volgens Zwart hebben de beschuldigingen van seksueel misbruik uiteindelijk de doorslag gegeven.Met alle stemmen geteld heeft Jones 49,9 procent van de stemmen, tegen 48,4 procent voor Moore. Die lijkt zich er desondanks nog niet bij neer te leggen: "Als de uitslag zo dicht bij elkaar ligt, is het nog niet voorbij." De Republikein lijkt aan te sturen op een hertelling, maar een automatische hertelling is alleen mogelijk als het verschil minder dan 0,5 procentpunt is. Moore kan wel vragen om een hertelling maar dan moet hij het zelf betalen.President Trump feliciteerde de Democratische kandidaat nog voordat Moore had gesproken.Donald J. Trump@realDonaldTrumpCongratulations to Doug Jones on a hard fought victory. The write-in votes played a very big factor, but a win is a win. The people of Alabama are great, and the Republicans will have another shot at this seat in a very short period of time. It never ends!5:0813 december 2017De zetel werd vacant doordat Jeff Sessions minister van Justitie werd. Nu de Democraten de zetel overnemen, slinkt de meerderheid van de Republikeinse partij in de Senaat verder. De Republikeinen hebben daar nu 51 zetels, tegen 49 voor de Democraten. Volgend jaar november zijn er tussentijdse verkiezingen voor de Senaat.Moore werd vorige maand voor het eerst beschuldigd. The Washington Post schreef over het verhaal van een vrouw die vertelde dat ze in 1979 door Moore, die toen openbaar aanklager was, was aangerand. De vrouw was toen 14 jaar, Moore 32. Daarna volgden meer vrouwen met beschuldigingen, van wie sommige minderjarig waren toen Moore hen zou hebben aangerand of verkracht.Moore zei aanvankelijk dat hij nooit met tieners uitging zonder toestemming van hun moeder. Later ontkende hij steevast alle aantijgingen. Er zou sprake zijn van een hetze en een complot van de Democraten en de progressieve elite in Washington.De Republikein staat bekend als uiterst rechts en conservatief. Hij werd twee keer uit zijn ambt gezet als rechter. De eerste keer omdat hij de tien geboden in het gerechtsgebouw had laten plaatsen en weigerde die weg te halen. Later gaf hij andere rechters opdracht huwelijken tussen homo's en lesbiennes te verbieden, terwijl dit ongrondwettelijk was. Ook zwaaide hij eens met een pistool bij een verkiezingsbijeenkomst, om te laten zien dat hij voor het vrije bezit van wapens is. Moore is fel anti-abortus, een standpunt dat hem de steun opleverde van evangelische leiders.BuitenlandDeel artikel: