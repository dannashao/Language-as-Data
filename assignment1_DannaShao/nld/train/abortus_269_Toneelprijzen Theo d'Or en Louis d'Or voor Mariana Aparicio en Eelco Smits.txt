De belangrijkste Nederlandse toneelprijzen, de Theo D'or en de Louis D'or, gaan dit jaar naar Mariana Aparicio en Eelco Smits. Aparicio kreeg de prijs op het Gala van het Nederlands Theater voor haar rol in De Jaren van het Nationale Theater. Smits werd onderscheiden voor zijn rol in Geschiedenis van geweld van Toneelschuur Producties.De jaren, dat is gebaseerd op het gelijknamige boek van de Franse Nobelprijswinnaar Annie Ernaux uit 2008, werd afgelopen jaar al veelvuldig geprezen. Aparicio speelt in het stuk over het verstrijken van de tijd een jongvolwassen Annie, die begin jaren 60 een ongewenste zwangerschap moet laten afbreken op een keukentafel omdat abortus destijds in Frankrijk illegaal was.Volgens de jury maakt de 40-jarige Aparicio met haar vertolking van Annie veel indruk. "Vanaf het begin lijkt zij samen te vallen met wat er op scène wordt verbeeld, of ze nu in het centrum van de aandacht staat of daarbuiten", schrijft de jury, die al bij de nominatie warme woorden over had voor "haar humor, lichtheid en het naturel van haar présence".Bekijk hier een trailer van De jaren:Eelco Smits (46) krijgt de prijs voor zijn vertolking van de rol van Édouard in Geschiedenis van geweld, een vertaling van de veelgeprezen autobiografische roman van de Franse auteur Édouard Louis. Het stuk gaat over de nacht waarin Louis een jongen leert kennen met wie hij naar bed gaat, waarna hij door diezelfde jongen wordt beroofd, met een pistool wordt bedreigd en wordt verkracht."In conflict met wat hem is overkomen, laat Eelco Smits zijn personage in Geschiedenis van geweld worstelen met strijdige emoties, met de blik van buitenstaanders en met zijn eigen oordelende blik. De schaamte, de vernedering, de angst, maar ook de compassie voor de dader, de lust en opwinding. Emoties die in de fysieke vertolking van Smits prachtig dicht bij elkaar komen", schrijft de jury.Bekijk hier een trailer van Geschiedenis van geweld:Naast de Louis d'Or en de Theo d'Or werden op het gala ook andere toneelprijzen uitgereikt. Zo gingen de bijrol-prijzen Arlecchino en Colombina naar respectievelijk Rick Paul van Mulligen (Queer Planet) en Urmie Plein (Ik zeg toch sorry).Het was voor het laatst dat de prijzen voor acteurs op deze manier werden uitgereikt. Vanaf volgend jaar worden ze genderneutraal.De VSCD Mime/Performance Prijs voor de belangrijkste bijdrage aan mime ging naar Miet Warlop voor One Song. Daarnaast kregen de jeugdtheaterproducties POPpulisme en Controle Gouden Krekels.Verder kreeg choreograaf en danser Cherish Menzo de Regieprijs voor Dark Matter en ging de Act Award, van de belangenvereniging van acteurs, naar Simone Kratz, Gerard Cornelisse en het team van het Wilminktheater in Enschede.BinnenlandCultuur & MediaDeel artikel: