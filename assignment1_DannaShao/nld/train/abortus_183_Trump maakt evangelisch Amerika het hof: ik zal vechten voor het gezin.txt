Vanuit het hele land zijn christenen naar de Values Voter Summit in Washington D.C. gekomen om presidentskandidaat Donald Trump te horen spreken. "Bedenk je eens wat we kunnen bewerkstelligen als we gaan samenwerken, als één land, onder één God, onder één vlag", zegt Trump in zijn speech. De zaal gaat uit zijn dak. Een man verkleed als een van de Founding Fathers zwaait wild met zijn hoed.De Summit, jaarlijks georganiseerd door de religieuze en sociaal-conservatieve Family Research Council, is in het Omni Shoreham Hotel in het noorden van de Amerikaanse hoofdstad. Honderden mensen zijn hierheen gekomen om conservatieven te zien die drie dagen lang spreken over thema’s die voor deze groep belangrijk zijn: abortus, wapens en vrijheid van religie.Of, zoals het ook wordt genoemd, het gevecht tegen politieke correctheid. Conservatieve Republikeinen willen hier onverbloemd kunnen zeggen wat zij vinden, zoals ook Donald Trump dat doet.Trump mag dan doorgaans niet overkomen als een door en door christelijke man, vandaag is hij dat wel. "Als ik president ben, zal ons christelijke erfgoed worden gekoesterd, beschermd en verdedigd, zoals je nog nooit eerder hebt gezien." Terwijl Trump spreekt, wordt het gejuich luider en luider. Verschillende mensen roepen 'amen' en 'that’s right!’ als reactie op de oneliners van de presidentskandidaat; het lijkt alsof hij voor zijn kerkgangers staat.Tijdens zijn speech tikt hij netjes elk thema af waar evangelisch Amerika zich zorgen om maakt. Hij belooft dat hij er alles aan zal doen om de religieuze vrijheid te bewaken. "Ik zal vechten voor het Amerikaanse gezin en hun waarden."Het eerste wat we moeten doen, is zorgen dat onze kerken hun stem terugkrijgen.Trump noemt ook het Johnson-amendement, waardoor voorgangers van kerken niet meer over politiek mogen praten en hun congregatie niet mogen aanzetten tot het stemmen voor een bepaalde kandidaat. "Het eerste wat we moeten doen is zorgen dat onze kerken hun stem terugkrijgen. Ik zal het Johnson-amendement terugdraaien als ik gekozen word tot president."Het is duidelijk dat hij hiermee het publiek heeft gewonnen: een staande ovatie met luidkeels gejuich volgt.De Republikein spreekt ook zwarte Amerikanen en latino's aan, minderheden bij wie hij historisch laag scoort in de peilingen. Dat doet hij voor een zaal vol blanke Amerikanen. Het gaat dan ook niet om het winnen van kiezers van minderheden: het gaat om het vergroten van zijn bereik bij blank Amerika. Omdat hij duidelijk maakt dat hij een leider zal zijn voor heel Amerika, hoeft deze groep zich niet schuldig te voelen als ze op hem stemmen.Hij sluit af met variaties op zijn campagneslogan: "We zullen ervoor zorgen dat Amerika weer gelooft, we zullen Amerika weer herenigen, we will make America great again!" Het publiek staat compleet op zijn kop.Maar heeft hij hen overtuigd? Kara staat met haar vriendinnen na te praten. Ze is 18 jaar; dit zijn de eerste verkiezingen waarbij ze mag stemmen. Ze is, samen met haar vriendinnen, van het Liberty College in Pennsylvania afgereisd om Donald Trump te zien spreken.Ze houden zich 'politiek correct' op de vlakte. "Ik wilde hem graag met eigen ogen zien, zodat ik een volledige speech kon meemaken. Van de media krijg je steeds maar delen te zien. Hij wordt vaak slechter neergezet dan dat hij werkelijk is. Het was educatief."Ook haar vriendin Leah (18) mag dit jaar voor het eerst stemmen. "Ik leg mijn vertrouwen niet bij een kandidaat neer. God heeft alles onder controle. Uiteindelijk ligt het in Zijn handen. Wie er ook president wordt, het is onderdeel van zijn plan."BuitenlandDeel artikel: