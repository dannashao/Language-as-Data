Na een geëmotioneerde toespraak heeft de Amerikaanse president Biden gisteren een decreet ondertekend om vrouwen zo veel mogelijk toegang te bieden tot abortus. Biden erkende dat zijn invloed beperkt is en riep iedereen op in november te gaan stemmen, zodat abortus een landelijk wettelijk vastgelegd recht kan worden.Sinds het hooggerechtshof er twee weken geleden een streep zette door abortusjurisprudentie, hebben zeker tien staten abortus verboden. Biden verwees in zijn toespraak naar een extreem geval van een naar verluidt 10-jarig verkrachtingsslachtoffer dat haar zwangerschap niet in haar woonplaats in Ohio kon beëindigen, en daarvoor naar Indiana moest afreizen.Biden zei dat hij dit een belachelijke situatie vindt:"Biden is niet de enige die furieus is over de zaak van het 10-jarige meisje. Hij gebruikte het voorbeeld om aan te geven dat het, in zijn woorden, krankzinnig is wat er nu gebeurt in de nasleep van het hooggerechtshofvonnis. Maar deze speech en dit presidentiële decreet maken vooral duidelijk dat hij er weinig tegen kan doen.Hij probeert heel daadkrachtig over te komen, omdat progressief Amerika dat van hem eist. Maar er komt eigenlijk niets concreets uit. Er komt bijvoorbeeld een plan om ervoor te zorgen dat vrouwen toegang houden tot de abortuspil, ook in de staten waar het verboden is. En er komt een juridische team dat alle rechtszaken tegen artsen, vrijwilligers, hulpverleners en de vrouwen zelf gaat bevechten.Biden stut dus de juridische strijd die gaat komen, maar het blijft heel erg hangen in plannen en wollige taal over de toekomst. Uiteindelijk is Bidens macht beperkt. Als hij echt iets wil veranderen moet hij de wet aanpassen, maar daar heeft hij niet genoeg steun voor in het Congres. Dat is de harde muur waar Biden tegenaan loopt."Vorige week kondigde de president aan dat hij er voorstander van is om het landelijke recht op abortus in de wet te verankeren. Normaal gesproken is voor zo'n beslissing steun van minimaal 60 van de 100 Senatoren nodig. Biden wil dat veranderen zodat een kleine meerderheid volstaat. De kans dat hij die aanpassing voor elkaar krijgt is nihil: ook twee van zijn Democratische partijgenoten voelen er niets voor om deze regel aan te passen.De Democratische Partij heeft momenteel 48 zetels in de Senaat, de Republikeinse Partij 50. Daarom was Bidens oproep voor de naderende tussentijdse verkiezingen, vooral aan vrouwen: "Stemmen, stemmen, stemmen!"Vanuit progressieve hoek is er zware kritiek op Bidens aanpak van de situatie. Zo is er geopperd om een nationale medische noodsituatie uit te roepen zodat de regering de regie naar zich toe kan trekken. Maar de president toont zich niet bereid tot zulke draconische maatregelen.In plaats daarvan staan er in het decreet een reeks lichtere maatregelen. Biden wil dat overheidsdiensten onder meer de privacy waarborgen van zwangere vrouwen die online zoeken naar informatie over abortus. Ook zijn er stappen aangekondigd om ervoor te zorgen dat vrouwen in andere staten terechtkunnen voor deze medische ingreep.De Verenigde Staten zijn verdeeld over abortus, al komt in peilingen naar voren dat een meerderheid tegen een algeheel verbod is. Conservatieve christenen hebben er decennia aan gewerkt om de zogenoemde zaak Roe v. Wade uit 1973 terug te draaien. Sinds het hooggerechtshof daartoe vorige maand besloot, is er in het land massaal gedemonstreerd, door pro-abortus-betogers maar ook door tegenstanders.BuitenlandDeel artikel: