Arjen van der HorstCorrespondent in de Verenigde StatenArjen van der HorstCorrespondent in de Verenigde StatenTerwijl orkaan Woodward raasde rond het Witte Huis, vond er even verderop op Capitol Hill een heel andere storm plaats. In een tumultueuze hoorzitting voelde een Senaatscommissie de afgelopen dagen Brett Kavanaugh aan de tand. Hij is de kandidaat-rechter die president Trump heeft voorgedragen voor het Supreme Court. De hoorzitting, die meerdere keren werd onderbroken door demonstranten, maakte duidelijk hoe verdeeld Washington is en in welke mate de Amerikaanse rechtspraak is gepolitiseerd.Kavanaugh is de tweede kandidaat-rechter die Trump heeft voorgedragen. Vorig jaar benoemde hij Neil Gorsuch, die de overleden rechter Antonin Scalia opvolgde. Dit was een like-for-like-vervanging: de ene conservatieve rechter werd vervangen door een andere conservatieve rechter.De voordracht van Kavanaugh heeft veel meer lading. Zijn benoeming kan de balans in het negenkoppige hof laten doorslaan.Kavanaugh is net als Gorsuch en Scalia een aanhanger van "originalism" en "textualism", die een letterlijke interpretatie van de Amerikaanse grondwet voorstaan. Deze lezing is vooral populair onder conservatieven.De tegenhanger van die stroming heet "loose constructionism" (ook bekend als "living constitution"). Aanhangers van die stroming zien de grondwet als een levend document. De maatschappij verandert voortdurend, wat betekent dat elk tijdvak weer een andere interpretatie van de grondwet vereist. Deze interpretatie is populair in links Amerika.Kavanaugh vervangt Anthony Kennedy, die nu met pensioen gaat. Kennedy stond in het Supreme Court bekend als een swing vote. Het Hooggerechtshof heeft negen rechters. Vier zijn conservatief, vier anderen zijn liberaal. Kennedy is van oorsprong een conservatieve rechter, maar op cruciale thema's (homohuwelijk, abortus, de doodstraf) stemde hij vaak mee met de liberale rechters en gaf hij zo de doorslag.Voor conservatieve Amerikanen is Kavanaugh een droomrechter. Ze hopen dat de balans in het Supreme Court nu definitief doorslaat naar de conservatieve zijde. De verwachting is dat Kavanaugh het recht op abortus zal ondermijnen, het recht op wapenbezit verstevigt en discriminerende beperkingen zal toestaan voor homo's, lesbiennes en transgenders.Voor liberalen is hij juist daarom een nachtmerrie. Die vrees is niet ongegrond. Uit gelekte documenten blijkt dat Kavanaugh twijfels heeft over Roe vs Wade, de uitspraak van het Hooggerechtshof in 1973 die het recht op abortus vastlegde.De Democraten in de Senaatscommissie doen er dan ook alles aan om Kavanaughs benoeming tegen te houden. Ze proberen de beraadslagingen te vertragen door tienduizenden overheidsdocumenten op te vragen, die het Witte Huis vooralsnog weigert vrij te geven.Democratische senatoren legden Kavanaugh tijdens de hoorzitting het vuur aan de schenen. Hij gaf ontwijkende antwoorden op vragen of de president zichzelf gratie kan verlenen. Ook was hij vaag over vragen van senator Harris die wilde weten of hij het onderzoek van speciaal aanklager Mueller had besproken met advocaten van Trump. De meest opvallende actie kwam van de Democratische senator Booker die tegen de regels in vertrouwelijke documenten over Kavanaugh vrijgaf.De Democratische pogingen om het benoemingsproces te ontregelen zullen waarschijnlijk geen effect hebben. Sinds de Republikeinen de stemmingsregels hebben aangepast, voldoet een simpele meerderheid om de voordracht goed te keuren. De Republikeinen hebben op dit moment nog 51 van de 100 zetels in de Senaat. De verwachting is dat de Senaat over enkele weken stemt over Kavanaugh.Dit artikel verschijnt als een bewerkte versie in de Trump Weekly, de wekelijkse nieuwsbrief van correspondent Arjen van der Horst over politiek in de Verenigde Staten. Abonneer je hier.BuitenlandDeel artikel: