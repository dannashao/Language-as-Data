Luuk Blijboomredacteur NOS SportLuuk Blijboomredacteur NOS SportWat de stad Napels zondag te wachten staat als Società Sportiva Calcio Napoli voor de derde maal in haar historie de Italiaanse landstitel pakt? Nou, zo'n beetje dezelfde taferelen als toen hij twee weken geleden eregast was bij de basketbalwedstrijd tussen GeVi Napoli en Germania Brescia, zegt Ruud Krol. "Maar dan dus tig keer erger."Hij mag dan inmiddels 39 jaar geleden voor de laatste keer het azuurblauwe shirt over de toen weelderige haardos hebben aangetrokken, de Napolitanen dragen Il Tulipano Azzurro anno 2023 nog altijd op handen.'Blauwe Tulp' ben je in het zuiden van Italië voor het leven."Ik wist niet wat ik meemaakte. Voor ik er erg in had, stond ik ten overstaan van 10.000 supporters op het veld. 'Rú-dy! 'Rú-dy!' galmde het oorverdovend van de tribunes. Het klonk als vanouds."Het was wel zo'n beetje het laatste waar de 74-jarige Krol op had gerekend toen hij de uitnodiging aanvaardde om aanwezig te zijn bij het duel in de kelder van het Italiaanse basketbal. "Maar zo zijn die Napolitanen nou eenmaal. Sport is de uitlaatklep voor de alledaagse problemen. Of het nou voetbal of basketbal is, dat maakt ze niets uit."Zijn bezoeken aan Napels voltrekken zich volgens een vast stramien. Onmiddellijk na aankomst is hij verplicht aan te schuiven in Mimì alla Ferrovia, zo'n typisch Napolitaans restaurant in het centrum van de stad."Eén keertje heb ik het gewaagd ergens anders te gaan eten. Toen eigenaar Mimì daarachter kwam, was-ie volledig over de zeik.""En denk maar niet dat ik mag betalen. Eerlijk gezegd word ik daar niet gelukkig van. Dat is namelijk niet zoals ik ben. Het lukt me alleen niet om daar verandering in te brengen."Spalletti speelt met Napoli in de geest van Rinus Michels.Krol kreeg tijdens zijn tiendaagse verblijf alvast een voorproefje van de op handen zijnde gekte in Napels. "De hele stad is blauw en wit. Iedere straat, elk plein is versierd en hangt vol met vlaggen van Napoli. De burgemeester wilde aanvankelijk een verbod uitvaardigen op vroege festiviteiten. Hij heeft dat ingetrokken nadat hij ook wel in de gaten kreeg dat Napolitanen toch niet naar hem luisteren."In november 2022, tijdens een eerder bezoek, maakte Krol van de gelegenheid gebruik om een training van Napoli te bezoeken. Hij sprak uitgebreid met trainer Luciano Spalletti en gaf hem een van de grootst denkbare complimenten. "Ik vertelde hem dat het spel van zijn ploeg mij sterk deed denken aan dat van het Ajax van de jaren 70."Krol kan genieten van het veelvuldig opkomen aan de rechterkant van zowel Giovanni Di Lorenzo als Hirving Lozano. "Zo speelden wij vroeger met Ajax ook. Spalletti speelt met Napoli in de geest van Rinus Michels. Die hamerde er ook op dat de flanken te allen tijde bezet moesten blijven, ook wanneer de rechts- of linksbuiten naar binnen trok."Het waren woorden die Spalletti in dankbaarheid aanvaardde. "Want Krol maakte deel uit van het elftal dat de wereld leerde hoe voetbal gespeeld moet worden", zo liet de oefenmeester na het onderhoud optekenen.Voor Napolitanen staat Krol, die tussen 1980 en 1984 het shirt van Napoli 107 keer droeg, immers nog altijd op een voetstuk. Hij geldt als het beschaafde equivalent van volksheld Diego Armando Maradona. Een lichtend voorbeeld voor het volk dat zich nimmer verheven voelde boven de tifosi. "Daardoor heb ik ook nooit problemen gehad met de maffia."In 1981 werd Krol zelfs, buiten zijn medeweten, ingezet tijdens een campagne tegen het legaliseren van abortus. Lachend: "Hadden ze een mooie slogan bedacht: 'Wat was er van voetbalclub Napoli terecht gekomen als moeder Krol ooit voor abortus had gekozen?' Ik wist van niks. Ach ja, zo gaat dat daar."Zelf greep de libero in zijn debuutseizoen '80/'81 net naast de landstitel. Twee eigen doelpunten van Napoli, in cruciale wedstrijden tegen Perugia en Juventus, betekenden twee nederlagen. De Napolitanen bleven die jaargang uiteindelijk steken op de derde plaats.Een trauma wil Krol het niet noemen. "Het elftal was toentertijd gewoon niet goed genoeg. Al had ik zo'n kampioenschap natuurlijk graag meegemaakt."Met de komst van Maradona, in 1984, veranderde alles in Napels. Pluisje bezorgde Napoli de landstitels van 1987 en 1990. En nu, na meer dan drie decennia, lonkt dus het derde kampioenschap uit de historie van de club."Sinds het tijdperk-Maradona is Napoli nooit meer zo dicht bij de scudetto geweest. Iedereen in Napels praat nog steeds over de grootsheid van Maradona. Het huidige Napoli bewijst echter dat je ook zonder zo'n superster in de gelederen kampioen kunt worden."Het zijn geen klonen van Maradona, toch kan Krol intens genieten van de Georgische linksbuiten Chvitsja Kvaratschelia en de Nigeriaanse spits Victor Osimhen. "Geweldige voetballers. Al gebiedt de eerlijkheid te zeggen dat het momenteel ook bij die twee iets minder loopt. Het is inherent aan het spel dat Napoli speelt. Bij Ajax hadden we vroeger ook vaak dat het spel ergens eind maart, begin april een beetje wegzakte."Ongelukkig genoeg stuitte Napoli uitgerekend in die periode drie keer op AC Milan. Het spel van de Napolitanen stierf in dat drieluik in zowel Champions League als Serie A in schoonheid, concludeert Krol."Napoli voetbalde, Milan speelde catenaccio. Terwijl het voetbal natuurlijk had moeten zegevieren."Het geheim van dit Napoli, dat een voorspong van maar liefst zeventien punten heeft op 'achtervolger Lazio? "Dat is dat het als een team speelt. Het draait nu niet om één man, zoals in de tijd van Maradona. Het zijn elf individuen die geweldig goed op elkaar ingespeeld zijn en altijd willen werken. Alleen lopen ze soms dus met hun neus tegen de auto.""Spalletti is bovendien een coach met enorm veel ervaring. De manier waarop hij coacht is indrukwekkend. Toen ik vorig jaar die training bezocht, viel mij één ding meteen op: dat het plezier er aan alle kanten vanaf spat."Napoli had onder Spalletti vorig jaar al de titel kunnen pakken, meent Krol. "Napoli had toen alleen de pech dat Osimhen door een gebroken oogkas en een schouderblessure een half jaar buitenspel stond."Het succes van Napoli staat of valt volgens Krol met de Afrikaan. "Ik heb dat vorig jaar in een interview met de Gazzetta dello Sport al gezegd. Als Osimhen fit blijft, maakt hij meer dan twintig goals in de Serie A. Die verslaggever dacht dat ik gek was geworden of zo. Dat kan toch niet, antwoordde hij. Nou, zei ik toen, toch is het zo."Krol kreeg gelijk. Na 31 speelronden staat Osimhens teller op 21 doelpunten. Hij speelde er maar 25 wedstrijden mee.Die Lozano gooit de ballen natuurlijk wel heerlijk voor de pot, hè?Je hoeft geen raketgeleerde te zijn om die voorspelling te doen, haast Krol zich te zeggen. Boerenverstand volstaat. "Want die Lozano gooit de ballen natuurlijk wel heerlijk voor de pot, hè?"Het is een kwestie van tijd voor het immense volksfeest in Partenopei, zoals Napels ook wel wordt genoemd, losbarst. De landstitel kan de ploeg met geen enkele mogelijkheid nog ontgaan, wil Krol maar zeggen. "Daarvoor is deze ploeg veel te goed. Het gaat eindelijk weer gebeuren. Ik denk dat Napels straks een week lang op z'n gat ligt."Gerechtigheid bestaat blijkbaar wel degelijk. Ook in de derde stad van Italië die vaak gebukt gaat onder de camorra, de Napolitaanse maffia."De scudetto komt maar één ploeg toe", meent Krol. "Dat is Napoli. Hun spel is een zegen voor het voetbal."VoetbalDeel artikel: