Judith van de HulsbeekCorrespondent DuitslandJudith van de HulsbeekCorrespondent DuitslandDuitse vrouwen die ongewild zwanger zijn, krijgen toegang tot informatie over abortus en artsen die een abortus uitvoeren. Dat was tot nu moeilijk, omdat het volgens het Duitse strafrecht verboden is om 'in het openbaar' informatie te geven over het beëindigen van een zwangerschap. Het verbod leidde er zelfs toe dat een arts die een folder over abortus online zette, is veroordeeld tot een boete van 6000 euro.Binnen de coalitie is de omstreden paragraaf 219a een explosief thema. De SPD wil van dit zogeheten abortus-reclameverbod af, maar binnen de CDU werd het verbod vurig verdedigd.Het compromis is nu dat de omstreden paragraaf wel in het wetboek van strafrecht blijft, maar dat informatie over abortus en een lijst van artsen via de website van een overheidsinstantie wel beschikbaar wordt gemaakt. Het recht op deze informatie moet in de wet worden vastgelegd.De nieuwe voorzitter van de CDU, Annegret Kramp-Karrenbauer, is blij dat het verbod blijft bestaan. Ze liet via Twitter weten dat "de bescherming van het ongeboren leven voor de CDU heel belangrijk is".A. Kramp-Karrenbauer@akkDer Schutz des Lebens, ungeborenes und geborenes, hat für CDU überragende Bedeutung. Deshalb gut, dass Werbeverbot bleibt. Befassung mit BReg-Vorschlag bei Buvo-Klausur. #219a https://t.co/el2wLE4q9622:4112 december 2018SPD-leider Andrea Nahles had daarentegen liever gezien dat het verbod geschrapt werd, maar zegt over het compromis: "We hebben eruit gehaald, wat eruit te halen viel. Het belangrijkste is dat informatie geven over abortus niet meer bestraft wordt."In januari wordt in de Bondsdag over de wetsverandering gestemd. Het kan zijn dat het voorstel dan nog weggestemd wordt. Binnen de SPD is veel weerstand tegen het behouden van het verbod. Individuele SPD'ers zouden samen met de oppositie tegen het voorstel kunnen stemmen.Kritiek komt onder meer van twee gynaecologen uit de stad Kassel, tegen wie op dit moment nog een rechtszaak loopt. Op hun website stond onder het kopje 'aangeboden behandelingen' ook zwangerschapsbeëindiging. Daarvoor werden ze aangeklaagd door pro-life-activisten.Volgens de gynaecologen is het compromis een schijnoplossing, vooral bedoeld om de vrede te bewaren. "Het resultaat is nog steeds dat wij geen informatie mogen geven op onze website", zegt Nora Szász tegen de regionale omroep HR.De lijst die via de overheid openbaar gemaakt zal worden, is volgens haar geen oplossing. Ze denkt dat veel collega's zich er niet in willen laten opnemen, omdat ze zich daarmee tot doelwit maken van de pro-life-activisten. Szász: "Ik word regelmatig voor kindermoordenaar uitgemaakt. Ik kan er wel tegen, maar dat kan niet iedereen."In Duitsland is abortus tot 12 weken toegestaan, in bepaalde omstandigheden tot 22 weken. Een zwangere vrouw moet aan de arts die de abortus uitvoert een bewijs van een adviesgesprek voorleggen. Abortus is ook in latere weken nog toegestaan als de zwangere vrouw verkracht is en als haar gezondheid in gevaar is.BuitenlandDeel artikel: