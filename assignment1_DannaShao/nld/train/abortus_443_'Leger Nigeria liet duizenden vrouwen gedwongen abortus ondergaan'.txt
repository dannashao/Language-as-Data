Het leger in Nigeria laat sinds 2013 op grote schaal gedwongen abortussen uitvoeren, blijkt uit een onderzoek van persbureau Reuters. Het gaat om zeker 10.000 vrouwen en meisjes die zwanger waren geraakt nadat ze waren ontvoerd en verkracht door strijders van de terreurgroep Boko Haram.De abortussen werden in het geheim uitgevoerd en bijna altijd zonder toestemming van de vrouwen en meisjes. Sommige van de meisjes waren 12 jaar oud toen ze zwanger raakten, en abortussen werden uitgevoerd tot acht maanden in de zwangerschap.Reuters sprak voor het onderzoek met 33 slachtoffers, en meerdere zorgmedewerkers, beveiligers en soldaten die de vrouwen begeleidden naar de plek waar de abortussen plaatsvonden. Ook zag het persbureau documenten in van het leger en klinieken die wijzen op duizenden abortussen.Nadat de vrouwen door het leger bevrijd waren uit de handen van de terroristen, werden ze door militair begeleide konvooien naar barakken en klinieken gebracht. Sommige vrouwen die niet wilden meewerken werden geslagen, onder schot gehouden of gedrogeerd. Ook kregen vrouwen injecties of pillen die zogenaamd goed zouden zijn voor hun gezondheid, zonder te weten dat dit een abortus zou opwekken.Soldaten en beveiligers zeggen dat meerdere vrouwen tijdens of na de abortus zijn overleden. Reuters kon niet vaststellen om hoeveel vrouwen het gaat."Het doel van het programma zou zijn geweest om te voorkomen dat vrouwen en meisjes, die het leger had bevrijd, kinderen zouden krijgen van moslimextremisten. De gedachte was dat de kinderen van die terroristen voorbestemd zouden zijn om later hetzelfde pad te volgen.Daarnaast zei het leger tegen de vrouwen dat het beter zou zijn om geen kinderen te krijgen van de extremisten, omdat ze anders buitengesloten zouden worden wanneer ze terug zouden gaan naar hun eigen dorpen. Er is veel wantrouwen tegen deze vrouwen. De militairen zeiden dat ze de vrouwen zo hielpen."Het leger ontkent dat er een abortusprogramma bestaat. Het zegt dat het niet mogelijk zou zijn om dit op grote schaal uit te voeren zonder dat internationale hulporganisaties dit zouden ontdekken. Legerbevelhebber Lucky Irabor zegt in een reactie geen onderzoek te zullen starten omdat hij "weet dat het niet waar is".Oud-president Goodluck Jonathan, die tussen 2010 en 2015 aan de macht was, zegt niet op de hoogte te zijn geweest. De huidige president Buhari heeft nog niet gereageerd. Abortus is illegaal in Nigeria en alleen toegestaan als het leven van de vrouw in gevaar is.Het Nigeriaanse leger treedt al jaren op tegen Boko Haram, een terreurbeweging die actief is in het noordoosten van het land. Boko Haram werd wereldwijd bekend toen strijders in 2014 honderden schoolmeisjes ontvoerden. In het conflict zijn al zeker 300.000 mensen omgekomen door geweld, honger en ziektes, zeggen mensenrechtenorganisaties.BuitenlandDeel artikel: