Op de Dam in Amsterdam hebben honderden mensen betoogd om solidariteit te tonen met voorstanders van abortus in de Verenigde Staten. Aanleiding was het mogelijke verdwijnen van het federale recht op abortus in het land."Het abortusrecht is een mensenrecht, maar het blijkt absoluut niet vanzelfsprekend", zei initiatiefnemer van de demonstratie Annemieke van Straalen. "Het is onvoorstelbaar dat het recht op abortus, waar zo hard voor is gestreden, nu weer op het spel staat."De demonstratie werd onder meer gesteund door Amnesty International, kenniscentrum Rutgers, Women Inc. en de organisatie achter de Nederlandse Women's March.Veel demonstranten maken zich zorgen over de ontwikkelingen in de VS, waar er sprake van is om het abortusrecht terug te draaien:"Nu heerst er de angst dat in Nederland het recht op abortus ons weer afgenomen kan worden, dat zie je nu in Amerika gebeuren", zei activist Devika Partiman, een van de sprekers bij de demonstratie. Ook GroenLinks-Kamerlid Corinne Ellemeet, Rutgers-directeur Marieke van der Plas en Europarlementariër voor D66 Samira Rafaela voerden het woord.De Amsterdamse politie zegt dat de demonstratie ordelijk verliep totdat een groep demonstranten van 20 à 30 zich afsplitste om bij het Amerikaanse consulaat op het Museumplein te demonstreren.De politie zegt dat de groep trambanen blokkeerde en trams bekladde. Toen een vrouw werd aangehouden, keerden andere demonstranten zich tegen agenten. "Om een veilige werkruimte te creëren zagen agenten geen andere mogelijkheid dan geweld te gebruiken tegen deze groep", zegt de politie. Daarna werd nog een minderjarige opgepakt, omdat hij een persoonlijk eigendom van een politiemedewerker had vernield.In Nederland kiezen ieder jaar 30.000 vrouwen voor een abortus. Hier wordt abortus juist toegankelijker, door de afschaffing van de verplichte bedenktijd en de mogelijkheid om de abortuspil bij de huisarts te halen.In de Wet afbreking zwangerschap, die is ingevoerd in 1984, staat dat abortus in Nederland is toegestaan tot de 24e week van de zwangerschap. Na die tijd mag een arts een zwangerschap alleen afbreken om zeer zwaarwegende medische redenen.Partiman en andere demonstranten willen dat abortus uit het Wetboek van Strafrecht wordt geschrapt. "Het is nog altijd niet gelukt dat eruit te krijgen. Christelijke partijen die onderdeel uitmaken van de coalitie steken daar al decennialang een stokje voor."De Amerikaanse website Politico publiceerde eerder deze week een conceptbesluit van het Hooggerechtshof om de historische uitspraak Roe versus Wade uit 1973, het fundament van het abortusrecht in de VS, nietig te laten verklaren. Dat zou betekenen dat de abortuswetgeving weer in handen komt van de staten. Tal van staten zullen naar verwachting de abortuswetgeving aanscherpen of abortus helemaal verbieden.De gouverneur van de Amerikaanse staat Oklahoma heeft deze week al een wet ondertekend waarmee het verboden wordt abortussen uit te voeren als er een hartslag van de embryo is waar te nemen; dat is meestal rond de zesde week van de zwangerschap.BinnenlandDeel artikel: