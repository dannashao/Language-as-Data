De abortusklinieken van CASA gaan per 8 december dicht vanwege het faillissement. Andere abortusklinieken en ziekenhuizen kunnen alle patiënten overnemen zodat de zorg blijft gewaarborgd, schrijft minister Bruins voor Medische Zorg aan de Tweede Kamer.CASA is in de problemen gekomen door grootscheepse fraude van de leiding. De keten, waar de helft van de Nederlandse abortussen plaatsvindt, heeft verzekeraars voor zeker negen miljoen euro opgelicht met vervalste declaraties.Het grootste deel van de fraude zou hebben plaatsgevonden bij zusterstichting CASA Medical. Die specialiseerde zich in sterilisaties, soa-testen, uitstrijkjes voor baarmoederhalskanker en het zetten van spiraaltjes. De kwaliteit van de zorg bij CASA is gecontroleerd door de inspectie en is niet in het geding, schrijft minister Bruins.De curator heeft geprobeerd een doorstart te maken, maar dat is niet gelukt. Omdat het personeel voor een groot deel per 8 december met ontslag gaat, worden vanaf dan patiënten doorverwezen.Bruins voorziet ook op lange termijn geen problemen voor de toegang tot abortusbehandelingen. Andere klinieken willen de CASA-locaties overnemen en er komt ook een nieuwe kliniek in Roermond bij.BinnenlandPolitiekDeel artikel: