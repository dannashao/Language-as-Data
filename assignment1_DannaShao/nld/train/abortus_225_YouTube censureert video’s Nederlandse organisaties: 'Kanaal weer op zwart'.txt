Rudy BoumaverslaggeverRudy BoumaverslaggeverNederlandse organisaties klagen dat YouTube hun video's censureert. Zo is het kanaal van Women on Waves, dat internationaal voorlichting geeft over abortus, dit jaar al vier keer op zwart gegaan. Tot grote frustratie van de organisatie.Ook het Cannabis News Network, dat journalistieke reportages maakt over cannabis, werd onlangs van YouTube verwijderd. Daarnaast zijn voorlichtingsvideo's van het COC voor LHBT-jongeren niet te zien als een 'gezinsfilter' is ingeschakeld.YouTube modereert in toenemende mate na kritiek op de verspreiding van nepnieuws, complottheorieÃ«n en haatzaaiende video's. Ook voorlichting en informatie blijken daarbij dus te verdwijnen. YouTube zegt de "verkeerde besluiten" te betreuren en heeft actie ondernomen.Op het kanaal van Women on Waves staan animaties waarin wordt uitgelegd hoe vrouwen veilig een abortus kunnen ondergaan. Oprichter Rebecca Gomperts noemt het "frustrerend om steeds te moeten vechten met YouTube" om de voorlichting online te houden. Ze kreeg onlangs bijval van belangenorganisatie voor digitale rechten Bits of Freedom.Als Nieuwsuur bij Women on Waves filmt, blijkt het kanaal weer geschorst. YouTube erkent desgevraagd dat het kanaal "abusievelijk is verwijderd" en heeft de video's opnieuw teruggeplaatst. Gomperts: "Ik heb YouTube gevraagd wat we kunnen doen om dit te voorkomen, maar daar krijg ik geen antwoord op."We werden er zonder enige waarschuwing vanaf geknikkerd: gewoon bam eraf.Ook het Cannabis News Network was dit voorjaar de klos. "We werden er zonder enige waarschuwing vanaf geknikkerd: gewoon bam eraf", zegt journalist Steven Kompier. Het YouTube-kanaal kwam uiteindelijk opnieuw online na een publicatie in het journalistenvakblad over de schorsing. Kompier noemt het niettemin "slecht voor de journalistiek en meningsuiting dat YouTube bepaalt welk onderwerp op een kanaal is toegestaan".Kiezen voor een alternatieve dienst is lastig, aangezien YouTube veruit het grootste videoplatform is. De betaalde dienst Vimeo volgt op afstand. "Onze doelgroep zoekt op YouTube, Facebook of Google en niet op Vimeo", zegt Gomperts van Women on Waves. "Je bent gewoon afhankelijk van een monopolist", vindt Kompier.Bijna 10.000 moderatoren van YouTube beoordelen video's die worden 'geflagged' door gebruikers die er aanstoot aan nemen. Sinds juni zijn met behulp van kunstmatige intelligentie ook 150.000 video's met extreem geweld verwijderd.Het jongerennetwerk van het COC stuit op YouTube op beperkte zichtbaarheid wanneer er een gezinsfilter wordt ingeschakeld. Van de 106 video's die zijn gericht op LHBT-jongeren blijken er 66 te verdwijnen nadat die 'beperkte modus' aan wordt gezet.Voorzitter Tanja Ineke begrijpt er niks van. "Het gaat om video's waarin deze jongeren laten zien dat ze er zijn, dat ze er niet alleen voor staan. Als het gaat om bescherming van je gezin, moet je dit juist laten zien. Je wilt toch dat kinderen zich veilig voelen?"Noah figureert in enkele van de onzichtbaar gemaakte video's. Noah voelde zich lang 'non-binair', dus jongen noch meisje. Nu noemt hij zichzelf transjongen. "Toen ik zelf nog in de kast zat, keek ik veel op YouTube. Dat heeft me erg geholpen, daarom wilde ik ook zelf meedoen."Van de vlogs die Noah zelf heeft gemaakt, verdwijnt ook de helft zodra het filter wordt ingeschakeld. Volgens LHBT'ers gebeurt dit zodra woorden als 'transgender' aan de beschrijving worden toegevoegd, maar YouTube ontkent dit.Vorig jaar was er ook al ophef nadat LHBT-YouTubers aan de bel trokken over het gezinsfilter. YouTube beloofde toen miljoenen LHBT-video's weer zichtbaar te maken. "Dat is dus niet gebeurd", zegt COC-voorzitter Ineke. "Dus nu gaan we echt een klacht indienen."YouTube zegt in een reactie dat "een aantal video's onterecht in beperkte modus is geplaatst" en heeft direct actie ondernomen. Zo zijn de vlogs van Noah nu ook achter het filter te zien. Inmiddels kunnen ook meer video's van het COC worden bekeken als beperkte modus is ingeschakeld. Seksuele voorlichtingsfilmpjes en vlogs van andere LHBT'ers zijn echter nog onzichtbaar.YouTube moedigt gebruikers van wie video's zijn verwijderd aan de speciale beroepsprocedure te volgen en zegt dat deze "erg goed werkt".NieuwsuurBinnenlandBuitenlandDeel artikel: