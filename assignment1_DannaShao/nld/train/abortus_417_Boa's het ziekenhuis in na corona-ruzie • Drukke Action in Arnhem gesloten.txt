dinsdag 14 april 2020, 00:28Dit blog is nu gesloten. We gaan hier verder met al het coronanieuws.maandag 13 april 2020, 22:42De politie in Rotterdam heeft zeventien mensen beboet omdat ze op een dak aan het barbecuen waren. Dat gebeurde gisteravond boven een woning aan de Mijnsherenlaan in de wijk Charlois, heeft de politie bekendgemaakt.Agenten gingen kijken na een tip. Sommige van de barbecuende feestvierders vluchtten een woning in, maar uiteindelijk wist de politie hen allemaal te vinden. De zeventien hebben elk een boete gekregen van 399 euro.Politie Basisteam Charlois@POL_CharloisGisteravond werden wij gewezen op 17 barbecuende feestvierders op een dak aan de #Mijnsherenlaan. Vanzelfsprekend traden wij hier tegen op. Sommigen verstopten zich in een woning maar uiteindelijk ontving iedereen een bekeuring van 399 Euro. #Noodverordening #AlleenSamen https://t.co/sisymz4ywu20:3113 april 2020maandag 13 april 2020, 22:23Het ministerie van Volksgezondheid heeft de intentie uitgesproken 500 apparaten af te nemen van de AIRone. Dat is het beademingsapparaat voor coronapatiënten dat in de afgelopen drie weken door studenten aan de TU Delft werd ontwikkeld. Vanaf donderdag kan het apparaat geproduceerd worden op de campus, vertelt professor Jaap Harlaar, initiatiefnemer en begeleider van de studenten.Half maart, toen de IC's snel volstroomden met coronapatiënten en er een wereldwijde run op beademingsapparatuur ontstond, begonnen de studenten met een eigen ontwerp. "Onze insteek is altijd geweest: een beademingsapparaat maken om Nederlandse coronapatiënten op te vangen, mocht er een tekort ontstaan", vertelt Lucas Ottenheym, een van de studenten die het apparaat ontwierpen.De studenten hebben subsidie gekregen van het ministerie van Economische Zaken. Minister Wiebes bracht vorige week een bezoek aan de campus. "Zij hebben ons geholpen vol gas te gaan, maar met de handrem erop - tot de laatste goedkeuring", zegt hoogleraar Harlaar. "Voor het einde van april denken we er 500 te kunnen afleveren." Lees hier de reportage van Nieuwsuur.maandag 13 april 2020, 21:29Deze arts moest vandaag op Tweede Paasdag werken in ziekenhuis St. Jansdal in Harderwijk, en wilde er iets bijzonders van maken. En dus nam arts Alexander Later zijn viool mee, en zorgde voor wat afleiding voor de patiënten op de isolatie-afdelingen. Het ziekenhuis zette de beelden op Facebook.maandag 13 april 2020, 21:22De Tour de France gaat dit jaar in ieder geval niet voor half juli van start. Dat is de conclusie nadat president Macron heeft bekendgemaakt dat er in Frankrijk geen grote publieksevenementen tot dat moment mogen worden georganiseerd vanwege de coronapandemie. De Ronde van Frankrijk stond dit jaar van 27 juni tot en met 19 juli op de kalender.Er gaat in ieder geval een streep door de Grand Prix van Frankrijk. De Formule 1-race zou op zondag 28 juni worden verreden. Het is onduidelijk of de race op een later moment plaatsvindt.maandag 13 april 2020, 21:05Frankrijk blijft tot 11 mei in lockdown. Dat heeft president Macron zoals verwacht bekendgemaakt in een tv-toespraak. Dat betekent dat Fransen alleen de straat op mogen als het noodzakelijk is, op straffe van een boete van 135 euro. Volgens Macron is er de laatste weken vooruitgang geboekt in de strijd tegen het coronavirus, maar is die strijd nog niet gewonnen.Macron zei ook dat het de bedoeling is dat kinderopvangcentra en scholen na 11 mei gefaseerd weer opengaan, maar dat het niet zo is dat alle lessen ook daadwerkelijk weer worden opgepakt. "De regering zal er alles aan doen om examens te organiseren", zei hij.Restaurants, cafés, hotels, theaters en concertzalen gaan voorlopig niet open. Evenementen met veel publiek, zoals festivals, zijn tot zeker medio juli verboden. Macron kondigde ook extra maatregelen om de economie te steunen. Er komen ook specifieke hulpplannen voor sectoren als toerisme, cultuur en de horeca.maandag 13 april 2020, 20:40Burgemeester Marcouch heeft de Action in Arnhem-Zuid gesloten. De winkel had onder andere geen maatregelen genomen om personeel en klanten te beschermen tegen het coronavirus. De winkel mag pas weer open als dat geregeld is.Marcouch laat aan Omroep Gelderland weten dat de winkel al eerder een waarschuwing had ontvangen. Ook hadden handhavers voorlichting gegeven. "Vandaag werd geconstateerd dat zowel binnen als buiten te veel mensen aanwezig waren. Ook werden er door de winkel geen maatregelen genomen om personeel en klanten te beschermen, de anderhalvemeterregel kon niet in acht genomen worden", zegt de burgemeester van Arnhem.maandag 13 april 2020, 20:05In Rotterdam-Zuid zijn op Eerste Paasdag twaalf buitengewoon opsporingsambtenaren (boa's) belaagd, nadat twee van hen een groep hadden aangesproken omdat ze onderling niet genoeg afstand hielden. Vijf boa's raakten gewond, twee van hen moesten naar het ziekenhuis, vertelt woordvoerder Eric Lakenman van de Nederlandse BOA-bond aan regionale omroep Rijnmond."Rond half 6 zondagavond spraken twee boa's een groep van zes man aan op de coronaregels", zegt Lakenman. "Ze wilden niet meewerken, waarop mijn collega's bekeuringen uitdeelden. Op dat moment kwam er plotseling een groep van veertien man bij die de boa's aanviel." De toezichthouders werden geschopt en geslagen, maar wisten op de noodknop op hun portofoon te drukken. "Er kwamen tien boa's bij om hen te helpen, maar het ging heel snel. En ook zij kregen te maken met geweld."Pas toen de politie erbij kwam, kregen ze de situatie onder controle. De 'schade' is fors. "Er is tegen het hoofd geschopt en geslagen, er is een vinger uit de kom, een gescheurde achillespees en een vermoedelijke hersenschudding." De politie laat weten dat er twee aanhoudingen zijn verricht.maandag 13 april 2020, 19:59Het corona-zorgcentrum in het Midden-Limburgse dorp Urmond heeft vanmiddag bezoek gekregen van minister De Jonge. Hij liet zich bijpraten door personeel en leidinggevenden van het centrum, dat is gevestigd in een Van der Valk-hotel.Tot nu toe zijn 69 mensen opgenomen of opgenomen geweest in het 'coronahotel'. Meestal gaat het om patiënten die na een verblijf in het ziekenhuis niet terug naar huis kunnen, bijvoorbeeld omdat hun partner ziek is of omdat er kleine kinderen zijn. De opnameduur varieert er van enkele dagen tot twee weken.De minister noemde het in een gesprek met medewerkers van het zorgcentrum "fantastisch wat jullie hier in zeer korte tijd hebben opgezet".maandag 13 april 2020, 18:50Voorzitter Bruls van de koepel van veiligheidsregio's is ingenomen met de manier waarop Nederlanders het afgelopen paasweekend zijn omgegaan met de coronamaatregelen. "Veel mensen bleven thuis, ik ben heel tevreden", zei hij in Nieuws en Co op NPO Radio 1.De oproep om deze Tweede Paasdag niet naar meubelboulevards, bouwmarkten en tuincentra te gaan, werd door de meeste Nederlanders goed opgevolgd, zegt Bruls. De mensen die er wél waren, hielden zich over het algemeen aan de regel om afstand te houden.maandag 13 april 2020, 18:43Voor het eerst heeft een Française gebruik gemaakt van de nieuwe mogelijkheden om in quarantainetijd partners aan te geven die zich schuldig maken aan huiselijk geweld. De zwangere vrouw meldde zich zaterdag bij een apotheek in Nancy. In apotheken kunnen slachtoffers van huiselijk geweld zich sinds kort melden, zonder medeweten van de partner.Als de slachtoffers in een apotheek het codewoord 'masker 19' zeggen, waarschuwt de apotheker de politie. "Deze vrouw gebruikte geen code. Er was verder niemand binnen, dus ze kon vrijuit spreken", aldus justitie. Het 19-jarige slachtoffer zei bedreigd te zijn met een mes en al eerder mishandeld te zijn door haar partner.Die 22-jarige partner was bij haar ingetrokken op het moment dat de quarantaine van kracht werd, en wilde niet meer weg. Agenten gingen na de melding naar het huis en arresteerden de man. Vandaag werd hij uit huis geplaatst en onder justitieel toezicht gesteld met een verbod nog in de buurt van de vrouw te komen.Het apotheek-alarm is één van de maatregelen die de Franse regering kort geleden nam tegen huiselijk geweld. Aanleiding was de enorme toename van conflicten tussen partners sinds Fransen hun huis niet meer uit mogen. Volgens de regering was in één week tijd sprake een stijging van ruim 30 procent van het aantal gevallen van huiselijk geweld.maandag 13 april 2020, 18:13De Tweede Kamer roept het kabinet op om ook flexwerkers tegemoet te komen die door de coronacrisis hun werk zijn kwijtgeraakt. Morgen, als de Kamer overlegt met minister Koolmees, zal een groot aantal partijen een motie van de PvdA en D66 met die strekking steunen.Ook de coalitiepartijen vinden dat er een vangnet moet komen voor flexwerkers, oproepkrachten en uitzendkrachten die ontslagen zijn, maar te weinig arbeidsverleden hebben om in aanmerking te komen voor een WW-uitkering. Ook de bijstand biedt geen soelaas, want daarvoor gelden nu nog strenge eisen. Wie vermogen, of een partner met inkomen heeft, krijgt niets. Tegelijkertijd krijgen zelfstandigen die geen opdrachten meer hebben inkomensondersteuning zonder dat er een partner- of inkomenstoets geldt.Veel Kamerleden vinden dat niet eerlijk. Gijs van Dijk van de PvdA spreekt van een "vergeten groep". Hij denkt dat het binnen een paar dagen te regelen is dat flexwerkers een beroep kunnen doen op de bijstand zonder aan de strenge eisen te voldoen. Zo'n regeling zal honderden miljoenen euro's gaan kosten. Een woordvoerder van minister Koolmees wil nog niet zeggen of de bewindsman de wens van de Kamer zal volgen. "We wachten af waar de Kamer mee komt."maandag 13 april 2020, 18:02Amazon wil zo'n 75.000 medewerkers extra aannemen om de grote coronadrukte in Noord-Amerika het hoofd te bieden. De webwinkelreus kan de vraag van Amerikanen, die voedsel en schoonmaakmiddelen hamsteren vanwege de virusuitbraak, nu niet aan. In maart opende Amazon al 100.000 vacatures, die zijn inmiddels allemaal gevuld. Om nog meer mensen aan te trekken, wil het bedrijf het minimumloon van 15 dollar per uur verhogen met 2 dollar. Dat gaat het bedrijf naar schatting een half miljard kosten.Dat de nood hoog is, blijkt wel uit door Amazon ingestelde beperkingen voor online shoppen. Nieuwe Amerikaanse klanten die boodschappen bezorgd willen krijgen, worden op wachtlijsten geplaatst. Ook gaan sommige Whole Foods-supermarkten van Amazon hun openingstijden verkorten. Zo krijgt het personeel meer tijd om de online bestelde boodschappen van bestaande Amazon-klanten voor te bereiden.Veel Amerikanen die bij Amazon winkelen kunnen nu geen bestellingen plaatsen omdat alle beschikbare bezorgtijden bezet zijn. Amazon zegt zijn capaciteit voor online orders sinds de start van de uitbraak met 60 procent te hebben uitgebreid.maandag 13 april 2020, 17:10De politie heeft dit paasweekend nergens op grote schaal hoeven ingrijpen om het samenscholingsverbod te handhaven. In een samenvatting van de afgelopen dagen schrijft de politie dat bijna iedereen lijkt te begrijpen dat ze anderhalve meter afstand moeten houden.Hier en daar werd wel ingegrepen bij bijvoorbeeld kleine groepen jongeren. In totaal schreef de politie 1800 boetes uit omdat mensen te dicht bij elkaar waren. Het aantal boetes ligt in werkelijkheid hoger, omdat ook handhavers van de gemeente ze kunnen uitdelen.maandag 13 april 2020, 16:43Voor het eerst is een bemanningslid van de USS Roosevelt overleden aan het coronavirus, meldt de Amerikaanse marine. Op dat vliegdekschip bleek vorige maand een aantal van de 5000 opvarenden besmet, waarna kapitein Brett Crozier zijn superieuren smeekte om er zo veel mogelijk van boord te laten. De alarmerende brief waarin hij dat deed, lekte uit naar de Amerikaanse pers. Dat was voor minister Modly voor Marine reden om hem te ontslaan, tot grote onvrede van de bemanning. Die scandeerde massaal zijn naam, terwijl hij het schip verliet.Modly vloog daarna naar Guam, waar de Roosevelt ligt afgemeerd, om de bemanning toe te spreken. Daarbij zei hij dat Crozier "te naïef of te stom" was om het commando te voeren, en nam hij het de bemanning kwalijk dat zij hun kapitein steunden. Al snel daarna trad Modly af, door aanhoudende kritiek op zijn optreden.Inmiddels is er corona vastgesteld bij minstens 585 bemanningsleden. Bijna 4000 opvarenden zijn naar land overgebracht.maandag 13 april 2020, 16:30Huisartsen tuigen een landelijk systeem op om de coronadoden te registreren die nu niet worden geteld door het RIVM. De bedoeling is dat de telling ook met terugwerkende kracht gaat gelden.Het RIVM meldt elke dag een nieuw covid-19-dodental, maar telt alleen de mensen die zijn getest op corona. Doordat ook veel overledenen niet zijn getest, is er sprake van een onderrapportage.Om ook die mensen een plek in de statistieken te geven, wordt Nederlandse huisartsen gevraagd om al hun kwetsbare en overleden covid-19-patiënten te registreren via Zorgdomein.nl, een verwijsplatform dat ongeveer 90 procent van de huisartsen gebruikt.maandag 13 april 2020, 16:07De burgemeester van Almere heeft per direct een ongebruikt stuk terrein in zijn gemeente afgesloten. Er bleken daar dit weekend grote groepen mensen te zijn geweest om te kijken naar crossende motoren. Een toezichthouder heeft het tegenover Omroep Flevoland over 30 tot 150 man tegelijk.Om te voorkomen dat er opnieuw zoveel publiek komt, heeft burgemeester Weerwind het gebied volledig afgesloten. Het is per direct verboden om op het terrein te komen.maandag 13 april 2020, 16:00Het aantal Nederlandse coronapatiënten dat op de intensive care verblijft, is 1338. Dat zijn er 20 minder dan gisteren, meldt het Landelijk Coördinatiecentrum Patiënten Spreiding."Het beeld van een geleidelijke daling lijkt stabiel", zegt voorzitter Kuipers van het Landelijk Netwerk Acute Zorg. Hij spreekt van een hoopgevende ontwikkeling.55 van de 1338 Nederlandse coronapatiënten op de IC liggen in Duitse ziekenhuizen. Vandaag zijn twee mensen vanuit Duitse IC's overgeplaatst naar Nederland.Het Landelijk Netwerk Acute Zorg krijgt meer verzoeken om terugplaatsingen. Daaraan kan niet altijd gehoor worden gegeven, omdat de ziekenhuizen waarnaar de patiënt zou worden teruggeplaatst meestal overbelast zijn, zegt Kuipers. "Wanneer de bezetting van de IC-bedden verder afneemt, kunnen we proberen die verzoeken te honoreren."maandag 13 april 2020, 14:51De bollenvelden in Lisse en Hillegom worden de komende dagen leeggehaald. Dat is veel eerder dan normaal, zegt een woordvoerder van de gemeentes tegen Omroep West. Normaal blijven de bloemen zo lang mogelijk staan, maar de bollenkwekers willen in de strijd tegen het coronavirus zo min mogelijk bezoekers in het gebied hebben.Het was, ondanks oproepen van burgemeesters, zaterdag en zondag enorm druk in de Bollenstreek. Mensen kwamen massaal de bloemen op de foto zetten. Vandaag is het een stuk rustiger. Mocht er toch nog drukte komen in de middag, dan worden er mogelijk provinciale wegen afgesloten.maandag 13 april 2020, 14:28Poppodium EM2 in Groningen sluit zijn deuren vanwege de gevolgen van het coronavirus. Er kunnen geen concerten of grote evenementen meer plaatsvinden. "Ons businessmodel is het vullen van een zaal met 800 mensen en dat gaat voorlopig niet meer lukken", zegt eigenaar Chris Garrit tegen RTV Noord.Eind januari waren er nog uitbreidingsplannen voor de evenementenlocatie. Zo zou er een 'Paradiso-balkon' komen. Met de bouw van de vide konden er 1200 mensen terecht in het gebouw. Daarmee zou EM2 een van de grootste zalen in Noord-Nederland worden.Het is nog niet bekend of er een doorstart komt. Tegen de regionale omroep zegt oprichter Garrit dat er wel iets nieuws staat te gebeuren. Wat dat precies is, wil hij nog niet loslaten.Em2 venue@EM2_GRONINGENLieve mensen, door het vreselijke Corona virus en haar uitwerkingen hebben we moeten concluderen dat we moeten gaan stoppen in de huidige vorm. Iedereen super bedankt!!12:0313 april 2020maandag 13 april 2020, 14:02Volgens de Nijmeegse burgemeester Bruls, voorzitter van het Veiligheidsberaad, was het rond het middaguur "tamelijk rustig en overzichtelijk" in Nederland. "Het is wel nodig dat handhavers, zoals de politie en boa's, er zijn om zo nodig op te treden."De burgemeester benadrukt dat dit beeld nog niet definitief is, omdat de dag pas halverwege is.Eerder vandaag bleek het wel druk bij meerdere bouwmarkten, onder meer in de regio Den Haag.maandag 13 april 2020, 13:50Er zijn 147 nieuwe coronapatiënten opgenomen (geweest) in het ziekenhuis. Dat meldt het RIVM. Dat zijn minder nieuwe patiënten dan gisteren gemeld: toen ging het om 196 nieuwe patiënten. Het totaal aantal coronapatiënten dat in het ziekenhuis is opgenomen of opgenomen is geweest is 8729.Het dodental als gevolg van het coronavirus is gestegen met 86, meldt het RIVM. Dat zijn er minder dan gisteren, toen er 94 doden gemeld werden. De patiënten zijn niet allemaal in het afgelopen etmaal overleden, er zit een vertraging tussen de dag van overlijden en de dag dat het overlijden wordt gerapporteerd. Ook in de opnamecijfers zit die vertraging.In het weekend is die vertraging vaak iets groter. Tot nu toe zagen we dat terug in de cijfers van dinsdag, die vaak hoger waren dan op andere dagen. Nu kunnen we dat 'inhaaleffect' woensdag verwachten, vanwege het langere paasweekend.In totaal zijn nu, voor zover bekend, 2823 mensen in Nederland overleden aan de gevolgen van het coronavirus. Dat aantal ligt in werkelijkheid hoger, doordat alleen geteste patiënten worden meegerekend als ze overlijden aan de gevolgen van een besmetting.Het aantal nieuw gemelde besmettingen is 964. In totaal zijn er nu 26.551 besmettingsgevallen bekend. Doordat lang niet iedereen getest wordt, ligt het werkelijke aantal besmettingen hoger.De cijfers bevestigen volgens het RIVM nog steeds het beeld dat de verspreiding van het coronavirus langzamer verloopt dan wanneer er geen maatregelen genomen zouden zijn.maandag 13 april 2020, 13:48Duitse wetenschappers adviseren de bondsregering om de scholen zo snel mogelijk weer te openen, te beginnen met de basisscholen en een deel van het voortgezet onderwijs. Dat meldt de Duitse omroep ARD. Het komt erop neer dat kinderen tot ongeveer 15 jaar weer naar school zouden gaan. Boven die leeftijd is onderwijs op afstand beter mogelijk, zeggen de wetenschappers.De leerlingen zouden in kleinere groepen van maximaal vijftien kinderen les moeten krijgen, zodat ze voldoende afstand van elkaar kunnen houden. Voorlopig moet het accent in die kleinere klassen liggen op de vakken rekenen en taal.Het advies komt van de Deutsche Akademie der Wissenschaften Leopoldina, te vergelijken met de Koninklijke Nederlandse Akademie van Wetenschappen bij ons. Bondskanselier Merkel heeft gezegd dat ze het advies van 'de Leopoldina' zwaar zou laten meewegen in haar beslissingen over de corona-aanpak.Volgens de wetenschappers moeten kinderdagverblijven tot de zomer alleen noodopvang blijven bieden. In het advies staat dat kleine kinderen zich niet aan de afstandsregels kunnen houden, maar wel het coronavirus kunnen overdragen.Ze vinden ook dat reizigers in het openbaar vervoer een mondmasker moeten dragen. Iedereen moet een mondkapje bij zich hebben en dat opzetten wanneer er onvoldoende afstand tot anderen kan worden gehouden; niet alleen in de bus of trein, maar ook in de supermarkt of op het werk.Andere onderdelen van het openbare leven, zoals de sport en het culturele leven, kunnen geleidelijk weer op gang komen als aan bepaalde voorwaarden is voldaan. Zo moet het aantal nieuwe besmettingen laag blijven en er moet voldoende reservecapaciteit in de ziekenhuizen zijn.Verder pleiten de wetenschappers voor een datasysteem met apps om besmettingsrisico's in kaart te brengen, mits dat op basis van vrijwilligheid gebeurt en de gegevens na een bepaalde periode automatisch worden gewist.maandag 13 april 2020, 13:38De Karel Doorman is vandaag voor drie maanden vertrokken naar het Caribische deel van het koninkrijk, om daar te helpen in de coronacrisis. De mariniers die mee zijn kunnen er allerlei soorten hulp bieden. Zo kunnen ze voedingsmiddelen verspreiden, mensen en materieel transporteren en de zeegrenzen bewaken. Ook heeft het marineschip medische voorzieningen aan boord, waar reguliere spoedzorg (dus niet voor coronapatiënten) kan worden geboden.Scheepsarts Manon geeft een rondleiding over het schip:maandag 13 april 2020, 13:04In Spanje zijn vandaag voor het eerst weer wat meer mensen aan het werk gegaan. In een aantal deelstaten zijn medewerkers in de industrie, bouw en havens weer aan de slag, andere deelstaten volgen morgen. Het is een heel voorzichtig begin, zei correspondent Rop Zoutberg op NPO Radio 1: "De deur staat maar op een kiertje. De meeste mensen zitten nog binnen met de kinderen."De Spaanse lockdown duurt nu al dertig dagen. Pas aan het eind van de maand kan er op z'n vroegst sprake zijn van een volgende versoepeling. Omdat er vanaf nu weer wat meer mensen op straat en in het openbaar vervoer zijn, deelt de politie op veel plaatsen mondmaskers uit. De overheid heeft er 10 miljoen beschikbaar om uit te delen.maandag 13 april 2020, 12:49De bezorgers eisen bij de rechter compensatie voor het extra werk dat ze verrichten door de coronacrisis. De Belangenvereniging voor Pakket Distributie (BVPD) zinspeelde afgelopen week al op een rechtsgang. In een brief aan PostNL-baas Herna Verhagen vroegen de bezorgers om een eerlijk tarief, uitbetaling van alle gemaakte uren en een vergoeding van de extra handelingen die pakketbezorgers vanwege de coronacrisis moeten verrichten. Als voorbeeld noemt de belangenvereniging het controleren van identiteitsbewijzen, nu bezorgers hun handscanner niet meer kunnen gebruiken."Iedere pakketbezorger doet dagelijks zo'n 200 deuren aan", staat in de brief aan Verhagen. "We bezorgen zo'n vijf miljoen pakketten in de week momenteel, iedere drie minuten bellen we bij iemand aan. Aantallen die we normaal alleen rond Sinterklaas en Kerst halen." Volgens de BVPD zijn voor dat werk steeds minder bezorgers beschikbaar, omdat een op de vijf bezorgers met klachten thuis zit.PostNL had de eisen van de BVPD voor 09.00 uur vanochtend moeten inwilligen om een rechtszaak te voorkomen.maandag 13 april 2020, 12:20Vestigingen van Hornbach in de regio Den Haag trekken vandaag veel bezoekers, ondanks het advies om zo veel mogelijk thuis te blijven.Het gaat om vestigingen in onder andere Wateringen en Ypenburg. Om het parkeerterrein van de bouwmarkt aan de Singel (Ypenburg) op te kunnen, worden automobilisten eerst over een industrieterrein geloodst. Bezoekers die het terrein lopend op wilden gaan, worden tegengehouden. Hornbach heeft extra beveiligers ingezet.maandag 13 april 2020, 12:03België meldt vandaag 303 nieuwe coronadoden, iets meer dan gisteren maar minder dan de dagen ervoor. De meesten (195) overleden in een verpleeg- of verzorgingshuis, 105 sterfgevallen deden zich voor in een ziekenhuis. Het totale dodental van de corona-epidemie in België staat nu op 3903. In tegenstelling tot Nederland registreert België ook de sterfgevallen in verpleeg- en verzorgingshuizen waarbij vaak wel een coronabesmetting wordt vermoed, maar niet met een test is vastgesteld.In de Belgische ziekenhuizen zijn de afgelopen 24 uur 310 nieuwe coronapatiënten opgenomen, terwijl 239 mensen voldoende hersteld waren en het ziekenhuis konden verlaten. In totaal liggen er nu 5393 coronapatiënten in het ziekenhuis, van wie 1234 op de intensive care. Dat laatste aantal is met 2 toegenomen.Het aantal vastgestelde coronabesmettingen in België is met 943 toegenomen tot 30.589.maandag 13 april 2020, 11:33In Spanje is het aantal geregistreerde coronabesmettingen sinds gisteren met 3477 toegenomen tot 169.496.Het dodental als gevolg van het coronavirus is gestegen met 517, het laagste aantal sinds de gezondheidsautoriteiten dit zijn gaan registreren. In totaal zijn in Spanje nu, voor zover bekend, 17.489 mensen aan het virus overleden.Rob Zoutberg@zoutbergLockdown dag 30. Dodencijfer gaat weer omlaag en zakt naar 517 doden afgelopen etmaal - al is de registratie minder correct na een weekend. Totaal genezen haalt nu bijna 65 duizend(!). Geregistreerde besmettingen 169.496. Bron Min. de Sanidad. #coronavirusESP11:4113 april 2020maandag 13 april 2020, 11:19In een dorp op het Indonesische eiland Java zet de politie 'spoken' in om dorpelingen bang te maken, zodat ze thuis blijven en niet de straat op gaan. Agenten dragen witte gewaden en zijn als spook geschminkt. Als ze in het donker langs de weg staan, rennen de voorbijgangers snel weg.Volgens het hoofd van de lokale politie zijn veel dorpsbewoners nog niet doordrongen van het gevaar van het coronavirus en hebben ze hun levensstijl nog niet aangepast. Sinds de politie de spoken inzet, zou het een stuk rustiger zijn op straat.maandag 13 april 2020, 11:12Via YouTube hebben sinds gisteravond meer dan 24 miljoen mensen naar Andrea Bocelli gekeken.De tenor zong op verzoek van de burgemeester van het zwaar getroffen Milaan in een lege kathedraal:maandag 13 april 2020, 11:04Er wordt wereldwijd gewerkt aan zeventig vaccins tegen het nieuwe coronavirus, blijkt uit een document van de Wereldgezondheidsorganisatie (WHO). In drie gevallen wordt ook al klinisch onderzoek gedaan met proefpersonen. Dat gebeurt bij bedrijven in de Verenigde Staten en China.Gisteren zei de voorzitter van de Europese Commissie, Ursula von der Leyen, dat ze verwacht dat er aan het einde van dit jaar een vaccin tegen het coronavirus klaar is.Wat moet er nog gebeuren voor we een definitief coronavaccin kunnen verwachten? NOS op 3 legt het uit:maandag 13 april 2020, 10:47Het marineschip Karel Doorman vertrekt vandaag voor drie maanden naar het Caribisch gebied om te helpen in de coronacrisis. Het vertrek gaat anders dan normaal: vanwege de coronacrisis staan er deze keer in Den Helder geen familieleden op de wal die hun geliefden uitzwaaien.De militairen hebben ruim twee weken in quarantaine gezeten om er zeker van te zijn dat niemand besmet is met het coronavirus. Ze kunnen op de Caribische eilanden die bij het koninkrijk horen allerlei soorten hulp bieden, zoals voedingsmiddelen verspreiden, mensen en materieel transporteren en de zeegrenzen bewaken. Ook heeft de Karel Doorman medische voorzieningen aan boord, waar reguliere spoedzorg (dus niet voor coronapatiënten) kan worden geboden.De overtocht over de Atlantische Oceaan duurt ongeveer elf dagen. Pas onderweg wordt bepaald bij welk eiland de Karel Doorman zal worden gestationeerd.Vorige week landde op Sint-Maarten een Nederlands militair transportvliegtuig met medische apparatuur, hulpmiddelen en medicijnen. Daarmee worden in het ziekenhuis op het eiland zes extra intensivecareplekken ingericht.maandag 13 april 2020, 10:31Meer dan tweehonderd buitenlandse artsen die in Nederland wonen hebben zich aangemeld om ziekenhuizen in de coronacrisis te helpen. De Vereniging voor Buitenlandse Gediplomeerde Artsen (VBGA) riep de medici enkele weken geleden op om zich te melden. Toch is nog niemand van de tweehonderd artsen aan het werk, omdat ze eerst nog allerlei testen moeten afleggen.De groep artsen is heel divers, vertelde VBGA-voorzitter Nafise Ghalandari in het NOS Radio 1 Journaal. "Het gaat bijvoorbeeld om vluchtelingen of mensen met een Nederlandse partner." Ze komen uit allerlei windstreken, van Zuid-Amerika tot Syrië en van Afrika tot Italië en Duitsland, vertelt ze.Voordat ze aan de slag mogen, moeten de medici eerst vier taaltoetsen en drie kennistoetsen afleggen, aldus Ghalandari. Daarna moeten ze nog een paar maanden coschappen lopen. "Meer dan de helft van de aangemelde artsen heeft inmiddels de taaltoetsen afgerond, dus die spreken goed Nederlands. Maar het proces duurt hier heel lang."Het ministerie van Volksgezondheid, Welzijn en Sport noemde het eerder al "zeer hartverwarmend" dat zo veel mensen willen helpen. Buitenlandse artsen die nog niet aan de richtlijnen voldoen, kunnen werken volgens de "verlengde armconstructie", zegt het ministerie. Dat betekent dat ze werken onder verantwoordelijkheid van iemand die wel bevoegd is.maandag 13 april 2020, 10:20In Rusland zijn sinds gisteren 2558 nieuwe besmettingen met het coronavirus vastgesteld, een nieuw record. Het totaal aantal geregistreerde coronabesmettingen in het land komt daarmee op 18.328, melden de Russische autoriteiten. Het officiële dodental nam de afgelopen 24 uur met 18 toe, tot 148 sterfgevallen.David Jan Godfroid@djbelgradoDe curve in Rusland blijft steiler worden. In 24 uur 2.558 nieuwe coronabesmettingen geregistreerd, waarmee het totaal op 18.328 komt. 148 mensen aan de gevolgen van de besmetting overleden, melden de autoriteiten, 1.470 hersteld. https://t.co/Kzc2KsTAZY10:1113 april 2020Volgens critici liggen de werkelijke aantallen besmettingen en doden in Rusland overigens veel hoger. Enkele weken geleden zei de Russische arts Anastasia Vasileva, die dicht bij oppositieleider Aleksei Navalny staat, bijvoorbeeld dat artsen het woord 'corona' niet mogen gebruiken in overlijdensakten.Volgens president Poetin hebben de Russen de situatie onder controle doordat de regering snel maatregelen heeft genomen.maandag 13 april 2020, 10:15De regering van Sint-Maarten heeft de verkoop van alcohol voorlopig verboden. Premier Silveria Jacobs zegt dat het huiselijk geweld op het eiland is toegenomen nu er een lockdown van kracht is. De toename komt volgens haar door de combinatie van stress en alcoholgebruik, schrijft de lokale nieuwssite The Daily Herald.Jacobs wil met het alcoholverbod partners en kinderen beschermen. Omdat de kinderen niet naar school gaan, kunnen ze ook niet melden wat er thuis allemaal gebeurt, zegt de premier. Voor mensen die moeilijk zonder alcohol kunnen, heeft Jacobs een advies: "Zoek een andere hobby."maandag 13 april 2020, 09:22Op 3FM is om 06.00 uur vanochtend een speciale editie van de inzamelingsactie Serious Request begonnen. "Het is ouderwets plaatjes draaien voor geld", zei initiatiefnemer Sander Hoogendoorn in het NOS Radio 1 Journaal. Je vraagt de plaat bovendien aan vóór iemand. "Dat kan een liedje zijn voor je opa of oma die je heel erg mist, of voor iemand die je kent die in de zorg werkt en die je even een hart onder de riem wilt steken."De plaat die in de eerste uren het meest werd aangevraagd is You'll never walk alone in de moderne versie van Marcus Mumford. De titel van dat nummer is ook het motto van de actie. De opbrengst gaat naar het Rode Kruis, dat in de coronacrisis helpt bij zorginstellingen, voedselbanken en de opvang van coronapatiënten in hotels. Vrijwilligers bieden ook praktische en sociale hulp aan mensen die er alleen voor staan of in quarantaine zitten.maandag 13 april 2020, 09:05Vanavond rond 20.00 uur spreekt de Franse president Macron de bevolking toe over de bestrijding van het coronavirus, voor de derde keer. Volgens Franse media zal hij geen verlichting bieden, zoals in sommige andere Europese landen gebeurt, maar komt hij juist met meer maatregelen. Meerdere bronnen melden bijvoorbeeld dat Macron de lockdown gaat verlengen tot medio mei en dat scholen pas in september weer open kunnen.maandag 13 april 2020, 08:43Enkele honderden tot mogelijk twee- of drieduizend Marokkaanse Nederlanders zitten nog altijd vast in Marokko door de harde lockdown die daar geldt vanwege het coronavirus. Mogelijk kunnen de mensen niet weg door de moeizame verhoudingen tussen Marokko en Nederland, zegt het Samenwerkingsverband Marokkaanse Nederlanders (SMN).Marokko zegt dat voorlopig niemand het land uit kan vanwege de lockdown, "maar het feit dat er wel vluchten zijn naar andere landen maakt dat een wankel verhaal", zei SMN-bestuurslid Sahil Achahboun in het NOS Radio 1 Journaal. Onder meer Frankrijk en Groot-Brittannië konden wel burgers terughalen uit Marokko. Het SMN schreef daarom vorige week een open brief aan de regering in Rabat.Nederland en Marokko liggen al een tijd met elkaar overhoop over de weigering van Marokko om uitgeprocedeerde asielzoekers terug te nemen.maandag 13 april 2020, 08:36In de Verenigde Staten is de afgelopen periode een run ontstaan op kuikens. Kippenbedrijf Murray McMurray uit Iowa is de komende tijd bijvoorbeeld helemaal uitverkocht, schrijft The New York Times. Volgens de krant kopen Amerikanen kuikens om altijd voorzien te blijven van eieren. Ze zijn bang dat die straks, door de coronacrisis, niet meer verkrijgbaar zijn in de winkel.Ook vrijetijdsbesteding is een reden om kuikens te kopen: "We wilden een leuk project om ons bezig te houden", zegt iemand tegen The New York Times. De krant concludeert: "Blijkbaar willen mensen in onzekere tijden kippen."maandag 13 april 2020, 08:15Afrikaanse ambassadeurs in China en meerdere Afrikaanse landen hebben aan de bel getrokken bij de Chinese autoriteiten omdat ze vinden dat Afrikanen in China worden gediscrimineerd. Afrikaanse inwoners van de Zuid-Chinese stad Guangzhou klaagden de afgelopen dagen in lokale media en op sociale media dat ze door hun huurbaas uit hun appartement zijn gezet en dat ze vaak op het coronavirus worden getest zonder daarvan de resultaten te krijgen. Ook zouden ze in het openbaar worden gemeden en gediscrimineerd.In een brief aan de Chinese minister van Buitenlandse Zaken zeggen de Afrikaanse diplomaten dat hierdoor ten onrechte het beeld ontstaat dat het coronavirus door Afrikanen wordt verspreid. China spreekt de aantijgingen tegen. "Afrikaanse vrienden kunnen rekenen op een eerlijke, juiste en vriendelijke ontvangst in China", zei zijn woordvoerder gisteren. Volgens het ministerie van Buitenlandse Zaken legt Guangzhou antivirusmaatregelen op aan iedereen die de stad binnenkomt vanuit een ander gebied, ongeacht nationaliteit, ras of geslacht.Veel Chinezen zijn bang voor een tweede corona-uitbraak in het land. Vandaag meldden de autoriteiten 108 nieuwe besmettingsgevallen. In 98 van die gevallen ging het om internationale reizigers. In Guangzhou wonen duizenden Afrikanen, vooral handelaars.maandag 13 april 2020, 06:45In Duitsland zijn de afgelopen 24 uur 126 coronadoden gemeld. Dat blijkt uit cijfers van het Robert Koch Instituut, dat alle officieel geregistreerde gevallen bijhoudt. In totaal zijn nu voor zover bekend 2799 patiënten in Duitsland aan het virus overleden.Het aantal vastgestelde besmettingen nam sinds gisteren met 2537 toe tot 123.016 gevallen. Dat is minder dan gisteren, toen 2821 nieuwe besmettingen werden gemeld. Het is de derde dag op rij dat het aantal nieuwe besmettingsgevallen in Duitsland afneemt, na vier dagen van toename.maandag 13 april 2020, 04:48Een Amerikaanse rechter heeft een streep gezet door het plan van de staat Alabama om abortussen te verbieden in de strijd tegen corona. De staat betoogde dat het hier niet om een noodzakelijke medische ingreep ging en dat bedden en ziekenhuispersoneel daarom beter ingezet kunnen worden voor bestrijding van de pandemie.De rechter wees die redenering van de hand en zei dat de voordelen van die maatregel niet opwegen tegen de blijvende schade die wordt veroorzaakt door een geweigerde abortus. In de staten Texas, Ohio en Oklahoma lopen nog rechtszaken tegen soortgelijke anti-abortusmaatregelen.maandag 13 april 2020, 04:19De Belgische politie heeft de afgelopen twee dagen ongeveer honderd mensen opgepakt voor de ongeregeldheden in de Brusselse gemeente Anderlecht. Die ontstonden na de dood van een man van 19 vrijdagavond. Hij ging er na een corona-controle vandoor op zijn scooter en botste op de verkeerde weghelft frontaal op een tegemoetkomende politieauto.De Vlaamse minister van Jeugd veroordeelt de rellen in Anderlecht, waarbij uit een politieauto ook een wapen werd gestolen. De relschoppers moeten worden gevonden en vervolgd, zegt hij. Het politiewapen is nog niet teruggevonden.maandag 13 april 2020, 03:51China heeft nieuwe maatregelen getroffen om te voorkomen dat patiënten uit het buitenland een tweede golf van corona in het land veroorzaken. Vandaag werden er 108 nieuwe gevallen gemeld (het hoogste aantal sinds 6 maart), melden de autoriteiten. In 98 van die gevallen ging het om internationale reizigers.Zo werden er in de provincie Heilongjiang aan de grens met Rusland 49 patiënten geregistreerd die net het land waren binnengekomen. Grenscontroles zijn daarom aangescherpt en reizigers in moeten daar 28 dagen in quarantaine.In totaal zijn bij de autoriteiten 82.160 gevallen bekend in het land. Het dodental steeg afgelopen dag met twee naar 3341.maandag 13 april 2020, 02:23Het bruto binnenlands product van Groot-Brittannië kan in het tweede kwartaal met zo'n 30 procent krimpen, waarschuwt minister van Financiën Sunak volgens The Times. De krant heeft de hand gelegd op een verslag van een Britse kabinetsvergadering waarin Sunak dat zei.Volgens The Times waren er tien ministers die erop aandrongen de Britse lock-down volgende maand te versoepelen, om de gevolgen voor de economie te beperken. "Het is belangrijk dat we niet meer schade aanrichten door de lock-down. We moeten nog drie weken wachten en dan kunnen we het versoepelen", zei een niet bij naam genoemd kabinetslid volgens de krant.maandag 13 april 2020, 00:42Bonaire wil actief op zoek naar het coronavirus. Vanaf dinsdag kan daarom iedereen met klachten, ook lichte klachten, zich laten testen, zonder de auto uit te hoeven.Mensen moeten zich telefonisch melden om een aantal vragen te beantwoorden en een afspraak te maken om testen. Op de afgesproken tijd neemt een medewerker op de testlocatie met een wattenstaafje een monster af zonder dat men zijn auto hoeft te verlaten. Er kunnen maximaal twee personen per auto getest worden. De geteste personen ontvangen dan een folder, over hoe en wanneer zij de testuitslag zullen ontvangen.Bonaire is het enige Caribische eiland binnen het koninkrijk dat nog geen positief geteste covid-patiënten heeft. Saba heeft sinds gisteren één patiënt, Sint-Eustatius twee. Op de grotere eilanden Aruba, Curaçao en Sint-Maarten zijn respectievelijk 92, 14 en 50 mensen besmet. Sint-Maarten, het kleinste eiland van de drie heeft de meeste doden, negen in totaal.maandag 13 april 2020, 00:34Het hoofd van de coronabestrijding in de VS, Anthony Fauci, hoopt dat er begin mei kan worden nagedacht over het geleidelijk opstarten van de Amerikaanse economie. Als het lukt het aantal ernstig zieken drastisch te verminderen, kan er begonnen worden met zorgvuldig overwegen welke staten en welke sectoren dan misschien meer bewegingsvrijheid kunnen krijgen."Aan het eind van de maand kunnen we misschien eens gaan kijken en zeggen: ok, kunnen we misschien dit element wat versoepelen? Zo ja, dan doen we het. Zo nee, dan moeten we nog even doorzetten."Fauci benadrukte wel dat het dan nodig is om voldoende tests te hebben, om nieuwe gevallen snel te kunnen isoleren. Er zullen namelijk nieuwe coronapatiënten bij komen als de maatregelen worden versoepeld. Essentieel is dan nieuwe uitbraken te voorkomen.Fauci wilde niet garanderen dat de Amerikaanse verkiezingen in november geen last zullen hebben van de pandemie. Hij waarschuwde dat een tweede golf mogelijk is als burgers zich niet goed aan de beperkingen houden.maandag 13 april 2020, 00:29In dit nieuwe blog gaan we verder met al het coronanieuws. Het liveblog van gisteren (zondag 12 april) vind je hier.