Eerder saai dan spraakmakend en een solide politicus die vlak bij het electorale midden blijft. Tim Kaine, de running mate van Hillary Clinton in de race om het Amerikaanse presidentschap, staat niet bekend als een man van uitersten.Het was geen verrassing dat Clinton voor de 58-jarige senator heeft gekozen als haar plaatsvervanger, mocht ze in het Witte Huis terechtkomen. Kaine is populair en heeft veel bestuurlijke ervaring waar Clinton als president veel profijt van kan hebben.Een politieke wijsheid in de VS zegt dat je met de kandidaat-vicepresident geen verkiezing kunt winnen, maar wel verliezen. "Zo bezien is Kaine een veilige keuze, want hij heeft geen controverses aan zijn broek hangen", zegt correspondent Arjen van der Horst.Kaine werd in 1958 geboren in Minnesota, maar heel zijn politieke leven is verbonden met Virginia. De Democratische politicus werd in 1994 in deze staat gemeenteraadslid van Richmond. Vier jaar later koos het stad hem tot burgemeester en in 2005 werd Kaine gouverneur van Virginia.Zijn eerste politieke stappen in Washington zette Kaine in 2012, toen hij namens Virginia senator werd. De afgelopen jaren heeft hij in de Senaat bergen wetgevende ervaringen opgedaan, zegt Van der Horst. "Kaine bezit een groot netwerk in het Congres. Daarmee kan hij bruggen slaan bij het sluiten van compromissen met de Republikeinen. Dat kan Clinton enorm veel voordelen opleveren."De aanwijzing van Kaine is volgens Van der Horst ook een tactische zet. "In Virginia is het altijd spannend welke partij de grootste wordt. Kaine is in deze staat zeer geliefd en door hem als kandidaat-vicepresident aan te wijzen, maakt Clinton misschien een grotere kans om hier te winnen."Dat de gelovige katholiek Kaine persoonlijk tegen abortus is, kan ook een tactische overweging van Clinton zijn. Van der Horst: "Hiermee kan ze misschien onafhankelijke kiezers en gematigde Republikeinen die twijfels hebben over Donald Trump, naar zich toetrekken."Met de keuze voor Kaine laat Clinton zien dat ze erop vertrouwt dat ze de aanhang van Sanders op zak heeft.Met Kaine als running mate heeft Clinton niet gekozen voor iemand van de linkervleugel van de Democratische Partij, die zich vertegenwoordigd zag door Bernie Sanders. "Anders dan Sanders is Kaine bijvoorbeeld voorstander van internationale handelsverdragen. Door in zee te gaan met iemand uit het politieke midden, laat Clinton zien dat ze erop vertrouwt dat ze de aanhang van Sanders op zak heeft."Voor de campagne van Clinton kan het ook van pas komen dat Kaine vloeiend Spaans spreekt. "Daarmee is hij een effectieve woordvoerder voor de latino's, die als kiezersgroep zo belangrijk zijn. Kaine kan Trump, die de Latino's zo beledigd heeft, in het Spaans aanvallen."BuitenlandDeel artikel: