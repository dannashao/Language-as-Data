Het nieuwe kabinet maakt het onmogelijk om via de huisarts de abortuspil te krijgen. De voormalige VVD-minister Schippers maakte zich de afgelopen jaren juist sterk voor het op recept verkrijgen van het abortusmiddel via de huisarts, bij de apotheek.Schippers denkt dat het aantal abortussen in een kliniek zal afnemen als de huisarts een grotere rol krijgt en kondigde in juni vorig jaar aan de  wet te veranderen. Haar wetsvoorstel wordt nu teruggetrokken, zo heeft het kabinet vandaag aan de Tweede Kamer bekendgemaakt.Met de abortuspil kunnen zwangerschappen tot 6,5 weken worden afgebroken. Alleen abortusklinieken en ziekenhuizen met een abortusvergunning kunnen de pil voorschrijven.Het CDA en de ChristenUnie, die inmiddels in de regering zitten, hebben zich altijd sterk verzet tegen de verruiming van de regels. De christelijke partijen denken dat vrouwen gemakkelijker tot een abortus overgaan als de huisarts een recept voorschrijft.Schippers en andere partijen verwerpen dit argument. De huisarts biedt een meerwaarde voor vrouwen die onbedoeld zwanger zijn en kan in gesprek gaan om te voorkomen dat een abortus in een later stadium alsnog nodig is. "Door ook de huisarts een rol te geven, gaat de anonimiteit eraf. Ik denk dat de huisarts een belangrijke toevoeging is aan de bestaande praktijk van hulpverlening aan vrouwen in nood", zei Schippers in december vorig jaar.De beroepsgroep van huisartsen benadrukt dat de pil in die periode tot 6,5 weken - dat is zestien dagen overtijd - veilig en effectief is.De abortuspil bestaat uit verschillende pillen om de zwangerschap te stoppen en moet niet verward worden met de morningafterpil. Dat is een pil die maximaal drie dagen na onbeschermde seks ingenomen moet worden en een zwangerschap voorkomt.PvdA-leider Asscher sprak in het debat over de regeringsverklaring zijn verbazing uit over het feit dat er niets in het regeerakkoord staat over het schappen van de abortuspil bij de huisarts. "Dit geeft veel onrust."D66-leider Pechtold zei dat de coalitie vreest dat de huisarts te veel belast wordt met "rompslomp" door de "extra regelgeving." Volgens hem gaat het om een "loketkwestie", maar Asscher gelooft dat niet. "Het is wel degelijk een gevoelige kwestie."PolitiekDeel artikel: