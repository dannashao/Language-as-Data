Een Salvadoraanse vrouw die voor moord werd veroordeeld nadat ze een doodgeboren kind ter wereld had gebracht, is in een nieuw proces door de rechter vrijgesproken. Evelyn Hernández (21) werd begin dit jaar al voorlopig vrijgelaten. Ze had toen bijna drie jaar in de cel gezeten.De zaak-Hernández trok wereldwijd de aandacht en legde de zeer strenge anti-abortuswet van El Salvador onder het vergrootglas. In het land geldt een totaalverbod op abortus. Het beëindigen van een zwangerschap is te allen tijde verboden, ook als het leven van de moeder of kind in gevaar is of de zwangerschap het gevolg is van een verkrachting.Vrouwen die een abortus laten doen, kunnen worden veroordeeld tot maximaal acht jaar cel. Maar vrouwen die zich na een miskraam of doodgeboorte melden bij een ziekenhuis worden soms beschuldigd van moord en kunnen tot veertig jaar in de cel belanden.Dat is wat Evelyn Hernández overkwam. De tiener was verkracht door een bendelid en in april 2016 32 weken zwanger toen ze met hevige buikkrampen naar het toilet ging. Ze raakte het bewustzijn kwijt en werd onder het bloed door haar moeder gevonden, die haar naar het ziekenhuis bracht.Hernández zei dat ze niet wist dat ze zwanger was en dus ook niet dat er een foetus in het riool was terechtgekomen. Ook haar moeder wist van niets. Het ziekenhuispersoneel lichtte de autoriteiten in.Openbaar aanklagers vermoedden een abortus en spanden een rechtszaak aan. In juli 2017 werd Hernández veroordeeld tot 30 jaar celstraf voor moord, omdat ze geen medische hulp had gezocht voor de baby.Prijs de Heer voor deze gerechtigheidOver dat vonnis ontstond internationale ophef en ook Hernández liet het er niet bij zitten. In een uniek oordeel besloot het Hooggerechtshof dat de zaak opnieuw moest vanwege gebrek aan bewijs en een vooringenomen rechter.Uit die nieuwe rechtszaak volgt nu de vrijspraak. "Prijs de Heer voor deze gerechtigheid", zei Hernández tegen de menigte buiten de rechtbank. Ze bedankte haar moeder en activisten voor hun niet-aflatende steun. "Er zijn veel vrouwen die nog opgesloten zitten en ik vraag ook om vrijlating voor hen."Mensenrechtenactivisten en feministen in Latijns-Amerika reageren uitgelaten op de vrijspraak van Hernández. "Dit is een dag om te vieren", twittert Erika Guevara-Ross, Amerika-directeur van Amnesty International. "Het is een klinkende overwinning voor de rechten van Salvadoraanse vrouwen. Het is een bevestiging dat geen enkele vrouw valselijk voor moord mag worden beschuldigd voor het ondergaan van een gynaecologische ingreep."Amnesty roept de Salvadoraanse overheid op om een eind te maken "aan de draconische anti-abortuswetgeving". Volgens de mensenrechtenorganisatie zitten zeker nog negentien vrouwen vast voor een abortus of miskraam.Een lokale actiegroep zegt dat tussen 2000 en 2014 zo'n 150 vrouwen zijn opgesloten voor overtreding van het abortusverbod. De groep wil de zaken van zeker zestien van hen opnieuw laten beoordelen.Uit peilingen blijkt dat een ruime meerderheid van de Salvadoranen een voorstander is van versoepeling van het abortusverbod. Ook de nieuwe Salvadoraanse president ziet dat wel zitten.President Nayib Bukele gelooft dat een abortus is geoorloofd als het leven van de moeder in gevaar is en wil een einde aan het strafbaar stellen van een miskraam. "Als zo'n arme vrouw een miskraam heeft gehad, wordt ze onmiddellijk verdacht van een abortus", zei hij tijdens de verkiezingscampagne. "We moeten haar niet vervolgen, we moeten haar helpen."BuitenlandDeel artikel: