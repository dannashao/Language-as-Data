De Poolse regering komt terug van het voorstel voor een totaalverbod op abortus. Volgens vice-premier Gowin waren de massaprotesten van de bevolking een lesje in nederigheid voor de regering en komt er geen totaalverbod.De Poolse abortuswetgeving geldt al als een van de strengste van Europa. In het parlement, waar de conservatieve regeringspartij PiS de meerderheid heeft, was veel steun voor een wetsontwerp van het burgerinitiatief Stop Abortus.Dat burgerinitiatief zamelde, met steun van de Rooms-Katholieke Kerk, 450.000 handtekeningen in voor een volledig verbod op zwangerschapsonderbreking, ook als de zwangerschap het gevolg was van een verkrachting of incest. Behandelende artsen en vrouwen die abortus ondergaan zouden een celstraf moeten krijgen.Daartegen was veel verzet. Afgelopen maandag was er een massa-protest van Poolse vrouwen die in het zwart gekleed protesteerden tegen het regeringsplan.Polen heeft ook te maken met internationale druk, onder meer van andere lidstaten van de Europese Unie. In de senaat heersen ook grote twijfels over aanscherping van het abortusbeleid. De voorzitter van de senaat in Warschau zei vandaag dat hij er niet aan zal meewerken en eerst de definitieve stemming in het lagerhuis afwacht.Senaatsvoorzitter Karczewski zei dat hij wel voorstander is van een verbod op abortus als een vrouw zwanger is van een kind met het syndroom van Down. Die zwangerschapsonderbreking is nu wel toegestaan in Polen.BuitenlandDeel artikel: