De Franse oud-politica Simone Veil wordt bijgezet in het Panthéon in Parijs. Dat heeft president Macron bekendgemaakt.Het Panthéon is de laatste rustplaats voor tientallen beroemde Fransen, voornamelijk mannen. De president van Frankrijk bepaalt wie er begraven worden.Veil is de vierde vrouw die de eer krijgt op basis van haar eigen verdiensten. De eerste vrouw was Nobelprijswinnaar Marie Curie (1867-1934). Zij kreeg in 1995 een eretombe in het Panthéon.De andere twee vrouwen zijn vooraanstaande verzetslieden uit de Tweede Wereldoorlog, Germaine Tillion (1907-2008) en Geneviève de Gaulle-Anthonioz (1920-2002).Zij werden elders begraven, maar in 2014 besloot toenmalig president Hollande dat zij geëerd moesten worden in het Panthéon. Op verzoek van hun nabestaanden zijn hun resten niet naar het Panthéon overgebracht, maar er staan sindsdien wel urnen in het Panthéon met aarde van hun graf.Veil overleed vrijdag op 89-jarige leeftijd. Haar hele leven zette ze zich in om de herinnering aan de Holocaust levend te houden.Als Joodse zat Veil tijdens de Tweede Wereldoorlog in de kampen Auschwitz en Bergen-Belsen. Haar ouders en broer werden door de nazi's vermoord.In de jaren 70 was Veil minister van Gezondheidszorg. Onder haar leiding werd abortus gelegaliseerd.Na haar ministerschap werd Veil de eerste vrouwelijke voorzitter van het Europees Parlement. Dat was ze van 1979 tot 1983. In de tien jaar die daarop volgden bleef ze Europarlementariër. Daarna werd Veil opnieuw minister van Volksgezondheid in Frankrijk.Veil werd vandaag in Parijs met een speciale militaire ceremonie herdacht. Daar waren Holocaustoverlevenden en Europese hoogwaardigheidsbekleders bij aanwezig.President Macron prees Veil tijdens de bijeenkomst en zei dat ze een bron van inspiratie is. "Ze hield van Europa en vocht daar altijd voor, omdat ze wist dat vrede en vrijheid de kern van de Europese droom vormen."In heel Frankrijk werden Europese vlaggen halfstok gehangen tijdens de herdenking, als eerbetoon voor Veil.BuitenlandDeel artikel: