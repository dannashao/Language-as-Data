Ook organisaties die tegen abortus zijn mogen met overheidsgeld hulpgesprekken voeren met vrouwen die een abortus overwegen. Staatssecretaris Blokhuis van Volksgezondheid heeft daar geen bezwaar tegen, schrijft hij aan de Tweede Kamer. Wel vindt hij dat alle hulporganisaties aan dezelfde kwaliteitseisen moeten voldoen.De Kamerleden Ploumen van de PvdA en Ellemeet van GroenLinks maken bezwaar tegen de werkwijzen van christelijke pro life-organisatie Siriz. Die zou met sturende adviezen vrouwen proberen over te halen voor de zwangerschap te kiezen en niet voor een abortus. Volgens Ploumen en Ellemeet hoort een organisatie met zo'n religieuze overtuiging geen overheidsgeld te krijgen voor onafhankelijke hulpverlening.Siriz is een organisatie die is voortgekomen uit de VBOK, de Vereniging voor Bescherming van het Ongeboren Kind. De vereniging vindt bijvoorbeeld het uitdragen van de zwangerschap en het daarna laten adopteren van het kind een goed alternatief voor een abortus.Blokhuis, staatssecretaris voor de ChristenUnie, vindt dat geen bezwaar en zal niet op voorhand de subsidie stopzetten. Hij vindt dat hulporganisaties met allerlei overtuigingen welkom zijn, mits maar duidelijk is wat die overtuiging is.Nog voor 2019 wil hij alle abortushulporganisaties langs zijn nieuwe kwaliteitscriteria leggen om te zien of zij in aanmerking komen voor subsidie.PolitiekDeel artikel: