De kandidaat-rechter voor het Amerikaanse hooggerechtshof, Amy Coney Barrett, zegt dat ze "geen agenda" meeneemt naar het hof en dat ze een conservatieve benadering van de wet heeft, maar dat ze wetsvoorstellen op het moment dat ze bij het hof liggen zal beoordelen.Dat zei ze op de tweede dag van de verhoren in de Amerikaanse Senaat, waar ze wordt ondervraagd over haar toekomstige rol in het Hooggerechtshof. Ze is door president Trump voorgedragen. Het gaat vandaag onder meer over haar ideeën over het Amerikaanse gezondheidsstelsel en ethische kwesties als abortus. De Democraten zijn bang dat de katholieke Barrett de conservatieve kant zal kiezen in politiek gevoelige kwesties.Heel veel wilde Barrett tot nu toe niet over gevoelige kwesties zeggen. Ze ontweek vragen over abortus en de LHBTIQ-gemeenschap. "Ik heb een agenda om me aan de rechtsstaat te houden", zei ze. "Ik kan als zittend rechter geen antwoord geven op deze zeer specifieke vragen." Wel zei Barrett dat haar religieuze opvattingen haar besluiten voor het hof niet zullen beïnvloeden.Ze wilde ook weinig kwijt over Obamacare, de zorgverzekering in de VS die onder president Obama is ingevoerd en waar de Republikeinen van af willen. "Ik ben er geen vijand van", zei ze tegen de senatoren. "Ik pas de wet toe. Ik volg de wet. U bepaalt het beleid."Barrett (48) is voorgedragen als opvolger van de liberale rechter Ruth Bader Ginsburg, die vorige maand op 87-jarige leeftijd overleed. Rechters in het Amerikaanse hof worden voor het leven benoemd. Ze kan daardoor nog tientallen jaren in functie blijven.Door de benoeming van Barrett, die nu nog rechter is in Chicago, zou er een conservatieve meerderheid in het Amerikaanse Hooggerechtshof ontstaan, voor het eerst in decennia. Tot voor kort was de verhouding: vier conservatieve rechters, vier progressieve rechters en een swing judge, een conservatieve rechter die op belangrijke momenten meestemde met de progressieve rechters.De benoeming van Barrett komt op een cruciaal moment omdat het hof op 10 november oordeelt over Obamacare. De Republikeinen hopen dat ze binnen drie weken, nog voor de presidentsverkiezingen, wordt benoemd. De Democraten noemen de gang van zaken "roekeloos" en "een schijnvertoning". Gisteren maakte Kamala Harris, de kandidaat voor het vicepresidentschap namens de Democraten, de Republikeinen het verwijt dat ze benoeming van Barrett "erdoorheen willen rammen".BuitenlandDeel artikel: