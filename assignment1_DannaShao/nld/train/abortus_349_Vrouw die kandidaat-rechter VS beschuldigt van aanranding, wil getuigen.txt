Christine Ford, de vrouw die de Amerikaanse kandidaat voor het Hooggerechtshof Brett Kavanaugh beschuldigt van seksueel wangedrag, wil tegen hem getuigen voor de Senaat. Dat heeft haar advocaat bekendgemaakt. Ook Kavanaugh zelf, die ontkent, is bereid te spreken met de Senaatscommissie die over zijn voordracht gaat.Ford (51) zegt dat ze begin jaren 80 door een "stomdronken" Kavanaugh op een bed is geduwd, waar hij haar betastte en probeerde haar kleren uit te trekken. Ze zegt dat ze probeerde te schreeuwen om hulp, maar dat Kavanaugh zijn hand tegen haar mond drukte. Ze ontsnapte toen een vriend bovenop hen sprong.Ze beschouwt de handelingen van Kavanaugh als poging tot verkrachting. Ford, die nu hoogleraar psychologie is in Californië, gelooft dat hij haar zou hebben verkracht als hij niet zo dronken was geweest. Gisteren deed ze haar verhaal in The Washington Post.Kavanaugh spreekt van "een volledig valse beschuldiging". In een nieuwe verklaring, die is verspreid door het Witte Huis, zegt hij dat hij nooit iets heeft gedaan wat ook maar lijkt op wat Ford beschrijft. "Ik ben bereid om mijn integriteit te verdedigen tegenover de Senaatscommissie."Brett Kavanaugh is door president Trump voorgedragen als kandidaat-rechter voor het Hooggerechtshof. Hij is vooral populair onder conservatieven. Als hij zitting zou nemen in het Hooggerechtshof, is de verwachting dat hij het recht op abortus zal ondermijnen en het recht op wapenbezit zal benadrukken. Ook is de verwachting dat hij de rechten van homo's, lesbiennes en transgenders zal beperken.De president verdedigde zijn kandidaat op maandag. Hij noemde Kavanaugh 'één van de beste mensen die ik ken':De Senaatscommissie moet donderdag stemmen over de benoeming van Kavanaugh, maar inmiddels zijn de eerste stemmen al opgegaan die eerst het verhaal van de betrokkenen willen horen.Voor de Republikeinen is een snelle stemming belangrijk vanwege de verkiezingen voor het Congres in november. Als de partij de meerderheid in de Senaat kwijtraakt, zal Kavanaugh niet tot het Hooggerechtshof worden toegelaten.Trump heeft in een reactie gezegd dat hij nog altijd het volste vertrouwen heeft in Kavanaugh. Wel wil hij dat de zaak volledig wordt uitgezocht, ook als dat leidt tot "een klein beetje" vertraging bij de benoeming.BuitenlandDeel artikel: