Na het Huis van Afgevaardigden heeft nu ook de Amerikaanse Senaat een wet aangenomen die huwelijken tussen mensen van hetzelfde geslacht moet beschermen. Hetzelfde geldt voor huwelijken van koppels met een verschillende etnische afkomst.Het wetsvoorstel moet regelen dat homohuwelijken en zogeheten interraciale huwelijken in de federale wet worden opgenomen. 61 senatoren, onder wie 12 Republikeinen stemden voor, 36 waren tegen.Senator Chuck Schumer vertelt waarom de wet hem persoonlijk raakt:Op dit moment wordt het huwelijk in de Amerikaanse federale wetgeving nog gedefinieerd als een verbond tussen man en vrouw, hoewel het homohuwelijk na een uitspraak van het Hooggerechtshof in 2015 wel in alle staten is gelegaliseerd.Veel progressieve Amerikanen zijn bang dat het hoogste gerechtelijke hof van de VS, waarin conservatieve rechters in de meerderheid zijn, die uitspraak uit 2015 wil terugdraaien. Dat gebeurde eerder dit jaar ook met het recht op abortus.Hoe zit het met het recht op abortus en waarom levert dat in de VS al jarenlang discussie op? Correspondent Marieke de Vries legt het uit in deze video:Voorstanders van de aangenomen nieuwe wet beschouwen die dan ook als een belangrijke mijlpaal voor alle Amerikanen die sinds 2015 met iemand van hetzelfde geslacht of met een andere etnische afkomst zijn getrouwd.Tegelijkertijd gaat het wetsvoorstel niet zo ver dat het alle staten verplicht om het homohuwelijk te legaliseren. Met andere woorden: als het Hooggerechtshof toch een streep zet door zijn 'legaliseringsuitspraak' uit 2015, kunnen individuele staten ervoor kiezen om het homohuwelijk te verbieden. Wel regelt de nieuwe wet dat zij dan de homohuwelijken moeten erkennen die in andere staten zijn gesloten.President Biden toonde zich nadat de Senaat het wetsvoorstel had aangenomen tevreden. "Voor miljoenen Amerikanen zal deze wetgeving de rechten en bescherming bieden waar lhbti-stellen en interraciale koppels en hun kinderen recht op hebben", zei hij.De voorzitter van een organisatie die zich inzet voor lhbti-rechten zegt daarover tegen persbureau AP: "Als queer persoon die getrouwd is, voel ik nu een gevoel van opluchting. Ik weet dat mijn familie veilig is."De wet moet nog wel een keer terug naar het Huis van Afgevaardigden, vanwege een kleine wijziging die de Senaat heeft aangebracht. Waarschijnlijk gebeurt dat nog dit jaar en de verwachting is dat het gaat om een formaliteit, omdat de Democraten in het Huis in de meerderheid zijn. Biden zegt dat hij de wet daarna "snel en trots" zal ondertekenen.BuitenlandDeel artikel: