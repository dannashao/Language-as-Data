De Amerikaanse president Biden kan in de toekomst tijdens kerkdiensten mogelijk de communie worden geweigerd. Amerikaanse bisschoppen stemden op een conferentie met een ruime meerderheid in met een document dat ertoe kan leiden dat katholieke politici als Biden worden 'berispt' voor steun aan abortuswetgeving.Het is een groot deel van de priesters een doorn in het oog dat Biden het recht op abortus verdedigt, terwijl hij tegelijkertijd regelmatig een mis bijwoont. Zij vinden daarom dat Biden geen recht heeft op het ontvangen van de communie, een belangrijk onderdeel binnen de katholieke leer, waarbij kerkgangers de hostie krijgen.Sinds de inauguratie van Biden, na John F. Kennedy de enige katholieke president in de Amerikaanse geschiedenis, voeren bisschoppen een fel debat over de omgang met hem. Er zijn geestelijken die daarom een 'leerdocument' wilden opstellen, om priesters helderheid te geven over de omgang met katholieke politici die handelen in strijd met de kerkelijke leer.Tegenstanders van zo'n communieberisping vrezen dat de politieke verdeeldheid in de VS ermee wordt vergroot. Zo waarschuwt de bisschop van San Diego voor de 'bewapening' van de eucharistie. Ook het Vaticaan heeft opgeroepen tot terughoudendheid, om te voorkomen dat er verdeeldheid in de kerk wordt gezaaid.Desondanks stemden 165 bisschoppen voor de goedkeuring van het betwiste document. 55 mensen stemden tegen en zes onthielden zich van hun stem.Het is echter nog onduidelijk of Biden voortaan de communie zal worden ontzegd. Een speciale commissie gaat eerst onderzoeken wat de consequenties van het document zullen zijn, onder meer omdat het botst met de wens van het Vaticaan. Bovendien mag iedere bisschop zijn eigen invulling aan het document geven.De Nederlandse hoogleraar kerkgeschiedenis Paul van Geest denkt niet dat het besluit zal worden uitgevoerd. In het NOS Radio 1 Journaal zei hij dat de belangrijke Amerikaanse kardinaal Blase Cupich al heeft laten weten dat hij niets van het besluit begrijpt. De kardinaal vindt het volgens Van Geest niet slim dat juist in deze tijd na corona, waarin geprobeerd wordt mensen weer naar de kerk te krijgen, een order met ban wordt uitgevaardigd.Interessant is volgens Van Geest ook de afkeuring van het besluit door de prefect van de Congregatie voor de Geloofsleer in Rome. Kardinaal Ladaria Ferrer vindt het goed dat erover wordt gesproken, maar keurt een beslissing hierover af. Bovendien, zegt Van Geest, hebben de priesters in Bidens eigen parochie in Washington al gezegd dat ze het besluit naast zich neer zullen leggen: "Dus als Biden ter communie gaat in zijn parochie, dan wordt dat niet geweigerd."BuitenlandDeel artikel: