De eerste ronde van de Argentijnse verkiezingen heeft geen nieuwe president opgeleverd. De twee kandidaten die de meeste stemmen kregen, Sergio Massa en Javier Milei, nemen het op 19 november tegen elkaar op in de tweede, beslissende stemronde.Met bijna negentig procent van de stemmen geteld, gaat de huidige minister van Economische Zaken Massa verrassend aan kop. Hij heeft zo'n 36 procent van de stemmen gekregen. De uiterst rechtse Milei kreeg ongeveer 30 procent van de stemmen en deed het daarmee minder goed dan verwacht. De derde kandidaat, de conservatieve Patricia Bullrich, staat op 23,7 procent van de stemmen en doet niet meer mee in de volgende ronde.Om de verkiezingen te winnen moest een kandidaat in de eerste ronde 45 procent van de stemmen behalen, of 40 procent met een grote voorsprong op de nummer twee. Dat is dus niet gebeurd.De verkiezingen in het land worden de belangrijkste in jaren genoemd. Argentinië zit in een diepe economische crisis. Het belangrijkste thema tijdens de verkiezingen was dan ook de economie.Sergio Massa is minister van Economische Zaken in de linkse regering van president Alberto Fernández. Hoewel velen teleurgesteld zijn in dat kabinet lijkt Massa als persoon nog wel op vertrouwen van de Argentijnen te kunnen rekenen. Hij verving de vorige minister van Economische Zaken en hij belooft meer te investeren in werkgelegenheid.De uiterst rechtse politieke nieuwkomer Milei is econoom en zegt voor radicale vrijheid en verandering te staan. Milei wil af van de lokale munteenheid, de peso, en wil in plaats daarvan de dollar invoeren. Hij is voor het versoepelen van de wapenwetgeving en is tegen abortus. Hij wordt wat betreft zijn ideeën vaak vergeleken met de Amerikaanse oud-president Trump en de oud-president van Brazilië, Bolsonaro. Met zijn rockster-imago en afkeer van de gevestigde politieke orde is hij erg populair onder jonge kiezers.BuitenlandDeel artikel: