President Biden heeft het terugdraaien van het recht op abortus door het Hooggerechtshof hard veroordeeld. Het hof heeft een grondwettelijk recht weggenomen dat voor heel veel Amerikanen heel belangrijk was, zei hij in een toespraak voor het Amerikaanse volk. "Dat is nooit eerder gebeurd."Biden noemde het een uitspraak die de VS 150 jaar terugzet in de tijd. Hij sprak van een "trieste dag voor het hof en het land" en een "tragische fout". Het gevolg is volgens hem dat de gezondheid van miljoenen vrouwen op het spel wordt gezet en dat ze in hun vrijheid en privacy worden aangetast. Hij wees erop dat vrouwen die zijn verkracht in sommige staten het kind van hun verkrachter op de wereld zullen moeten zetten.President Joe Biden over het schrappen van het recht op abortus:Het Amerikaanse Hooggerechtshof vernietigde vandaag zijn uitspraak uit 1973 dat vrouwen in alle staten van de VS het recht op abortus hebben. Die oorspronkelijke uitspraak was een goed besluit, zei Biden, dat zowel door Republikeinen als Democraten werd aanvaard.Nu die uitspraak van tafel is, wordt abortus waarschijnlijk in de helft van de Amerikaanse staten illegaal. Biden zei dat hij alles zal doen om de vrouwen in die staten te beschermen. Zo wil hij ervoor zorgen dat vrouwen die in een staat wonen waar abortus wordt verboden, naar een staat kunnen reizen waar ze wel geholpen kunnen worden."Dit betekent niet dat er in Amerika een eind komt aan abortus. Het betekent dat de wetgeving weer bij de afzonderlijke staten komt te liggen. Dat is wat de afgelopen vijftig jaar anders was, het was een landelijk recht op abortus. Nu weten we dat zeker de helft van de Amerikaanse staten, conservatieve staten, het recht op abortus weer drastisch zal gaan terugdraaien of abortus zelfs weer illegaal zal gaan maken.Dat heeft natuurlijk heel grote praktische gevolgen voor miljoenen vrouwen die in die staten wonen, die soms weer duizenden kilometers moeten reizen om een abortus te ondergaan of ervoor moeten kiezen om zelf die abortus te organiseren zonder medische begeleiding. Want dat is de ijzeren wet van abortus: je kunt abortus wel verbieden maar dat maakt er geen einde aan. Dat maakt abortus in de praktijk alleen maar gevaarlijker en ingewikkelder."Ook maakte Biden de abortuskwestie tot inzet van de komende verkiezingen. In november zijn er verkiezingen voor het Huis van Afgevaardigden, de Senaat en functies en parlementszetels in 39 staten. Hij deed alvast een oproep aan het Congres om tot nieuwe wetgeving te komen, die de situatie van vóór vandaag herstelt.Emoties liepen hoog op bij zowel voor- als tegenstanders van abortus in Washington nadat het Amerikaans Hooggerechtshof het abortusrecht had geschrapt:Ook de reacties van andere politieke kopstukken bevestigen de scherpe scheidslijn tussen het Democratische en Republikeinse deel van de Amerikaanse politiek."Dit is een historische overwinning voor de grondwet en voor de meest kwetsbaren in onze samenleving", zei Mitch McConnell, de voorzitter van de Republikeinen in de Senaat. "Dit besluit is moedig en correct."De Democratische voorzitter van het Huis van Afgevaardigden, Nancy Pelosi, spreekt juist van een "wrede, schandelijke en hartverscheurende uitspraak". Volgens haar staan bij de verkiezingen in november de rechten van vrouwen en alle Amerikanen op het spel.De Democratische oud-president Obama zegt dat het Hooggerechtshof het "emotioneelste persoonlijke besluit" dat iemand kan nemen overdraagt aan de "grillen van politici en ideologen". Hij ziet dat als een aanval op de vrijheid van miljoenen Amerikanen.Oud-president Trump sprak in een verklaring van de "grootste winst voor het leven in een generatie". Trump wees ook op de benoeming van drie conservatieve rechters voor het Hooggerechtshof tijdens zijn presidentschap. "Ik heb gedaan wat ik heb beloofd", zei hij daarover.Verder zei Trump dat de uitspraak het besluit over het recht op abortus terugbrengt naar waar het thuishoort: de afzonderlijke staten.De voormalige Republikeinse vicepresident Pence reageerde ook opgetogen. "Het Hooggerechtshof heeft de Amerikanen een nieuwe start van het leven gegeven." Hij prijst de rechters van het hof dat ze voor hun overtuigingen zijn uitgekomen.Pence wil dat abortus nu in alle staten wordt verboden. "We moeten niet rusten voordat de heiligheid van het leven weer centraal staat in het Amerikaanse recht en in elke staat in dit land."De voorzitter van de anti-abortusgroep Concerned Women of America zit op dezelfde lijn. "We voelen ons gemachtigd om van staat naar staat te gaan en te vechten voor waar we in geloven. Hiervoor konden we er met parlementen van staten niet eens over praten."Een van de conservatieve rechters in het Hooggerechtshof is Clarence Thomas. Hij wil dat het hof ook op andere standpunten die door conservatieve Amerikanen worden afgewezen "de fout herstelt". Hij noemt standpunten over anticonceptie, seks tussen mannen en huwelijken tussen mensen van hetzelfde geslacht.Minister Hoekstra heeft namens het Nederlands kabinet op de uitspraak in de VS gereageerd. "Vandaag laat zien dat de strijd voor vrouwenrechten nooit voorbij is. Nederland staat pal voor de gezondheid en rechten van vrouwen en meisjes overal ter wereld om over hun eigen lichaam en leven te beslissen."Directeur Tedros van de Wereldgezondheidsorganisatie (WHO) zegt zeer teleurgesteld te zijn. "Vrouwenrechten moeten worden beschermd. Van Amerika verwachtte ik dat het deze rechten zou beschermen."De Canadese premier Trudeau spreekt van "afschuwelijk nieuws". De Britse premier Johnson noemt het besluit een "stap achteruit". De Franse president Macron zegt dat abortus een fundamenteel vrouwenrecht is. "Dat moeten we beschermen. Ik ben solidair met alle vrouwen van wie de vrijheid vandaag door het Amerikaanse Hooggerechtshof is aangetast."BuitenlandDeel artikel: