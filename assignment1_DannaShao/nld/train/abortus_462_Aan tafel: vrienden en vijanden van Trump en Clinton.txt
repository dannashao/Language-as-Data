Nog even en dan weten we wie de president van de Verenigde Staten wordt. Hillary Clinton en Donald Trump zetten in deze laatste momenten alle zeilen bij om nog zoveel mogelijk kiezers te bereiken. De laatste peilingen lopen opnieuw uiteen.Nieuwsuur wordt tijdens de Amerikaanse verkiezingen live vanuit New York uitgezonden. Presentator Twan Huys spreekt in onze tijdelijke studio in Manhattan met diverse Amerikaanse gasten. Wie zitten er vanavond aan tafel?Met Richard Kreitner, schrijver van een biografie over Clinton, en Michael D'Antonio, de biograaf van Trump, praten we over de twee kandidaten en hun campagnes die werden gedomineerd door schandalen en leugens. Ook bespreken we hun achtergrond, strategie en persoonlijkheid.Kreitner schreef het boek Who is Hillary Clinton?. Het boek wordt omschreven als een onderzoek from every angle naar de vrouw die de eerste vrouwelijke president van de VS kan worden. D'Antonio schreef het boek Never Enough over Trump. Hij voerde daarvoor lange gesprekken met Trump zelf, maar sprak ook met zijn kinderen, vrouw en ex-vrouw.Aan tafel zit ook historicus Sean Wilentz, een vriend van Hillary Clinton en haar man Bill. Hij steunt het stel al jaren openlijk en heeft Hillary altijd verdedigd. Hoe kijkt hij naar de schandalen die de laatste tijd boven zijn komen drijven?Ook de Republikeinse lobbyist Meghan Milloy zit aan tafel. Zij is de voorzitter van de organisatie Republican women for Hillary. Ze is zeer ontevreden over de kandidaat die haar eigen partij naar voren heeft geschoven. Haar stem gaat dus op 8 november niet naar Trump."Ik had nooit verwacht dat ik zou twijfelen om op een Republikein te stemmen", zei Milloy eerder in Nieuwsuur. "Maar ik had ook nooit verwacht dat Trump de genomineerde kandidaat zou worden. Ik achtte hem toen en nu niet verkiesbaar."Toen duidelijk werd dat Trump wel genomineerd zou worden en ook vele Republikeinse leiders hun steun aan hem uitspraken, richtte Milloy met andere vrouwen de organisatie op. "Wij wisten dat wij als vrouwen niet door hem vertegenwoordigd wilden worden. De beste manier om hem te bestrijden is door Clinton te steunen."We spreken ook met de zogeheten Politichicks: Ann-Marie Murrell en Morgan Brittany. Deze twee vrouwen staan vierkant achter Donald Trump. Ze vinden hem een sterke leider die in staat is om Amerika weer great te maken, ondanks zijn schandalen.Murrell en Brittany dragen als Politichicks de conservatieve waarden uit. Ze zijn bijvoorbeeld tegen abortus en tegen een wapenverbod. De twee vinden dat de Republikeinse partij te veel wegschuift van waar het voor moet staan.NieuwsuurBuitenlandDeel artikel: