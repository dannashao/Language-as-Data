Vijf jaar celstraf voor het ondergaan en het plegen van een abortus. Een wetsvoorstel van die strekking wordt vandaag besproken in het Poolse parlement. Het voorstel is als burgerinitiatief ingebracht, maar wordt gesteund door top van de rechts-conservatieve regeringspartij Recht en Rechtvaardigheid. Het zou de toch al strenge abortuswetgeving in Polen nog verder aanscherpen.Nu mag een vrouw in Polen om drie redenen legaal abortus laten plegen: als ze is verkracht, als de ongeboren baby een ernstige afwijking heeft en als het leven van de moeder in gevaar komt.In het voorstel blijft dat laatste de enig toegelaten reden voor een abortus. Als een vrouw of een arts zich niet aan de regels houdt, kunnen ze dus tot vijf jaar celstraf krijgen. Volgens het voorstel zouden ook ‘verdachte miskramen’ onderzocht moeten worden. Alleen in Ierland, Malta en het Vaticaan zijn de regels zo streng.De kwestie leidt al langer tot emotionele debatten. Afgelopen zondag gingen nog duizenden Polen de straat op om tegen het ‘abortusverbod’ te demonstreren. Vrouwenorganisaties denken dat hierdoor het aantal illegale abortussen toe zal nemen.Nu al gaan Poolse vrouwen vaak de grens over voor een abortus. Voor vrouwen met minder geld zouden volgens de organisaties alleen clandestiene abortussen een optie blijven. Tegenstanders is gevraagd om onder de hashtag #Czarnyprotest (zwart protest) te twitteren.Voorstanders van de strenge abortusregels voerden campagne met bloederige foto’s van dode embryo's.De premier van Polen en de leider van Recht en Rechtvaardigheid, Jarosław Kaczyński, hebben hun steun voor het voorstel al uitgesproken. Ook de katholieke kerk steunde de anti-abortus beweging aanvankelijk. Maar een celstraf gaat de kerk te ver, daar heeft ze zich later openlijk van gedistantieerd.Of het wetsvoorstel ook echt aangenomen gaat worden is nog de vraag. Recht en Rechtvaardigheid heeft een grote meerderheid in het parlement, maar volgens kenners is niet iedereen in de partij het met de strenge wetgeving eens. Daarbij zou de Poolse regering het ook met de EU aan de stok krijgen. Daar wordt het debat met bezorgdheid gevolgd. Wanneer het voorstel in stemming wordt gebracht, is nog niet bekend.BuitenlandDeel artikel: