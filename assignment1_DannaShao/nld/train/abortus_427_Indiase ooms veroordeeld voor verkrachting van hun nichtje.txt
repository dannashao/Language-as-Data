Twee mannen zijn in India veroordeeld voor het verkrachten en zwanger maken van hun 10-jarige nichtje. Het meisje beviel in augustus van een kind, nadat een rechter haar had verboden een abortus te laten uitvoeren.De ouders van het meisje ontdekten in juli dat hun dochter zwanger was. Ze brachten haar naar het ziekenhuis, omdat ze buikpijn had. Na die ontdekking vertelde het meisje dat ze was verkracht door een oom. Hij werd opgepakt en legde een bekentenis af.Het kind wilde een abortus plegen, maar een rechter wees dat verzoek af omdat haar zwangerschap al te ver gevorderd was. Na de bevalling bleek uit dna-onderzoek dat de opgepakte oom niet de vader van het kind was. Het dna kwam overeen met dat van de broer van de verdachte.Uit bekentenissen van de mannen bleek dat zij hun nichtje over een periode van enkele maanden herhaaldelijk hadden verkracht. Het meisje had niet meteen allebei de daders genoemd, omdat de mannen hadden gedreigd haar ouders te vermoorden.In de rechtszaal durfde ze wel te vertellen wat haar ooms haar hadden aangedaan. Zoals gebruikelijk in India, horen de mannen de strafmaat in een speciale zitting later deze week. De twee kunnen levenslang krijgen.De zaak krijgt veel aandacht in India, waar seksueel geweld tegen vrouwen een groot maatschappelijk probleem is. Deze week overleed in het land een vrouw van 100 jaar oud nadat ze was verkracht door een dronken man van in de 20.Hij vergreep zich aan haar terwijl zij op de veranda lag te slapen, meldt de Times of India. De man is aangehouden en zit vast op verdenking van verkrachting en moord.BuitenlandDeel artikel: