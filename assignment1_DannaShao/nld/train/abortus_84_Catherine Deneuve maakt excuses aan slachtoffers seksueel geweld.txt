De Franse filmster Catherine Deneuve biedt haar excuses aan aan alle slachtoffers van seksueel geweld die zich gekwetst voelen door een mede door haar ondertekend manifest, dat vorige week verscheen in de krant Le Monde.De teneur van dat stuk, dat werd gesteund door honderd Françaises uit de wereld van cultuur en wetenschap, was dat de #MeToo-beweging is doorgeschoten. Er is nu soms sprake van een heksenjacht, terwijl mannen het recht en de vrijheid moeten hebben om te flirten, vinden de vrouwen.Er ontstond, niet alleen in Frankrijk, veel discussie over het artikel, dat mede de aandacht trok omdat een diva als Deneuve haar naam eronder zette (ze heeft niet meegeschreven aan de tekst). Critici verweten de ondertekenaars dat ze seksueel wangedrag goedpraten.Er staat nergens in de tekst dat seksuele agressie goed is. Anders had ik hem nooit ondertekend.Het dagblad Libération nodigde Deneuve daarom uit om haar standpunt te verduidelijken, wat ze doet in een ingezonden brief. "Er staat nergens in de tekst dat seksuele agressie goed is. Anders had ik hem nooit ondertekend", stelt de actrice.Ze benadrukt dat ze zich zorgen maakt over de vrijheid, die wordt bedreigd door schade die mannen soms ten onrechte oplopen door #Balancetonporc ("verklik je varken"), zoals de hashtag in Frankrijk luidt. Ze is bang voor censuur, bang dat het werk van grote kunstenaars als Leonardo da Vinci, Gauguin en Egon Schiele uit de musea zal verdwijnen.Daarom vindt ze het manifest onder de kop "Wij verdedigen een vrijheid..." verfrissend, schrijft ze. Wel neemt Deneuve afstand van de manier waarop sommige van haar mede-ondertekenaars met de tekst op de loop zijn gegaan. Zo betoogde een enkeling dat vrouwen ook van een verkrachting kunnen genieten. Zo'n mening noemt Deneuve "erger dan in het gezicht spugen van iedereen die het slachtoffer is van zo'n misdaad".Om haar positie te onderstrepen wijst Deneuve erop dat ze al in 1971 een van de 343 ondertekenaars was van een spraakmakende oproep om abortus in Frankrijk te legaliseren. Die tekst, geschreven door Simone de Beauvoir, leidde tot een hoogoplopend debat: abortus was destijds een misdrijf. "Ik ben een vrije vrouw en dat zal ik blijven."Ze erkent dat ze in haar lange loopbaan (Deneuve begon op haar 17e als actrice en wordt dit jaar 75) getuige is geweest van wat ze noemt "ongemakkelijke situaties", en van collega's verhalen heeft gehoord over regisseurs die hun macht hebben misbruikt.Maar ze vindt dat het niet aan haar is om zich daarover uit te spreken. Het probleem is pas opgelost als het mogelijk is om 'nee' te zeggen zonder je baan op het spel te zetten of vernederingen te ondergaan, aldus Deneuve. Ze ziet hier een rol voor het onderwijs weggelegd en pleit ook voor het invoeren van gedragsvoorschriften bij bedrijven. "Ik geloof in het recht."Tot slot distantieert ze zich van alle 'behoudzuchtigen' die haar steunbetuiging misbruikten voor hun eigen politieke agenda. "Ik groet alle slachtoffers van verwerpelijk wangedrag die zich gekwetst voelen door het stuk in Le Monde, en aan hen en hen alleen bied ik mijn excuses aan."BuitenlandCultuur & MediaDeel artikel: