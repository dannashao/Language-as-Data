In de Ierse hoofdstad Dublin hebben tienduizenden Ieren gedemonstreerd tegen soepelere abortuswetgeving. Dit voorjaar is er een referendum waarin kan worden gestemd of abortus tot 12 weken wordt toegestaan.De Ierse abortuswetgeving geldt als de strengste in Europa. Jarenlang was het beëindigen van een zwangerschap verboden. In 2013 kwam er een versoepeling van de wet. Sindsdien is abortus toegestaan als het leven van de moeder in gevaar is.Tegenstanders van een verdere versoepeling riepen in Dublin vooral op tot het beschermen van mensen met een verstandelijke handicap. Volgens hen eindigt in Groot-Brittannië 90% van de zwangerschappen waarbij een kind met het downsyndroom wordt verwacht in abortus.Een van de sprekers op de betoging was een vrouw met het downsyndroom. Zij riep Ierland op "de deur naar abortus niet te openen".Tijdens de betoging van tegenstanders wezen voorstanders van soepelere abortuswetgeving erop dat alleen al gisteren negen Ierse vrouwen naar Groot-Brittannië gingen om daar abortus te laten plegen.Deze vorm van abortustoerisme willen voorstanders van soepelere wetgeving voorkomen. Zij vinden dat vrouwen zelf moeten kunnen beslissen of ze een zwangerschap willen beëindigen. Afgelopen donderdag gingen zij in Dublin de straat op.Het referendum in Ierland is naar verwachting eind mei of in juni.BuitenlandDeel artikel: